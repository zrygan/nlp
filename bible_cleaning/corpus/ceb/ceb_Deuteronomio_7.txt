1: Dad-on kamo sa Ginoo nga inyong Dios ngadto sa yuta nga inyong panag-iyahon ug hinginlan niya ang kanasoran gikan niini sa dihang magsingabot kamo. Abugon niya ang pito ka nasod nga mas dagko ug mas gamhanan pa kay kaninyo nga mao kining mosunod: ang mga Hitihanon, ang mga Girgasihanon, ang mga Amorihanon, ang mga Canaanhon, ang mga Perisihanon, ang mga Hibihanon ug ang mga Jebusihanon.
2: Ug kon itugyan na sila sa Ginoo nga inyong Dios nganha kaninyo, puoha silang tanan. Ayaw kamo paghimog kasabotan uban kanila ug ayaw sila kaluy-i.
3: Ayaw kamo pakigminyo kanila ug ayaw paminyoa ang inyong mga anak sa ilang mga anak
4: kay ilang danihon ang inyong mga anak sa pagtalikod sa Ginoo aron sa pagsimba sa ubang mga dios. Sa ingon, masuko kaninyo ang Ginoo ug patyon kamo niya sa walay langan.
5: Gub-a hinuon ninyo ang ilang mga halaran, dugmoka ang ilang mga sagradong haligi, pamutla ang ilang mga tukod nga simbolo sa diosdios nga si Asera ug sunoga ang ilang mga kinulit nga larawan.
6: Kay kamo balaan nga katawhan ug iya kamo sa Ginoo nga inyong Dios. Sa tanang katawhan sa kalibotan kamo ang gipili sa Ginoo aron mahimong iyang kaugalingong katawhan.
7: Gipili kamo sa Ginoo ug gimahal niya dili tungod kay mas daghan kamo kay sa ubang katawhan. Gani kamo may labing diyutay.
8: Apan gipili kamo niya kay iya man kamong gimahal ug nagtuman siya sa iyang gisaad sa inyong katigulangan. Busa gikuha kamo niya pinaagi sa iyang gahom ug giluwas gikan sa kaulipnan sa gahom sa hari sa Ehipto.
9: Makasalig kamo nga ang Ginoo nga inyong Dios, Dios gayod. Kasaligan siya sa pagtuman sa kasabotan ug walay paglubad ang iyang gugma niadtong dili maihap nga mga kaliwatan nga nahigugma kaniya ug nagtuman sa iyang mga sugo.
10: Apan dili siya magpanuko sa pagsilot niadtong nagsalikway kaniya.
11: Busa tumana gayod ang tanang mga balaod nga gihatag ko kaninyo karon.
12: Kon patalinghogan ug tumanon ninyo kining mga balaod, tumanon usab sa Ginoo nga inyong Dios ang kasabotan uban kaninyo ug higugmaon kamo niya sa gugmang walay paglubad sumala gayod sa iyang gisaad sa inyong katigulangan.
13: Mahalon ug panalanginan kamo niya ug padaghanon. Panalanginan usab niya ang inyong mga anak ug ang inyong kaumahan, ang inyong trigo, bino, lana ug kahayopan didto sa yuta nga gisaad niya sa inyong katigulangan nga ihatag niya kaninyo.
14: Panalanginan kamo niya labaw sa ubang katawhan. Wala unya ninyoy dili manganak ingon man sa inyong kahayopan.
15: Kuhaon sa Ginoo gikan kaninyo ang tanang sakit ug dili kamo niya pahiagomon ug makalilisang nga katalagman nga inyong nahiagoman sa Ehipto. Ipahamtang hinuon niya kini sa tanang nasilag kaninyo.
16: Puoha ang tanang katawhan nga itugyan sa Ginoo kaninyo. Ayaw silag kaluy-a ug ayaw usab simbaha ang ilang mga dios. Kon buhaton ninyo kini, malit-ag kamo.
17: Kon moingon kamo, Mas gamhanan kay kanato kining mga nasora busa unsaon man nato pag-abog kanila?
18: Ayaw kamo kalisang kanila kondili hinumdomi ang gibuhat sa Ginoo nga inyong Dios ngadto sa hari sa Ehipto.
19: Hinumdomi ang makalilisang nga mga sakit nga nakita ninyo, ang mga milagro ug mga kahibulongang buhat, ang dakong gahom nga gigamit sa Ginoo nga inyong Dios aron pagluwas kaninyo. Mao usab kini ang buhaton sa Ginoo nga inyong Dios sa tanang katawhan nga inyong gikahadlokan.
20: Padad-an pa gayod sila sa Ginoo nga inyong Dios ug mga tanga aron puohon hangtod kadtong mahibilin ug manago.
21: Ayaw kamo kalisang kanila kay mag-uban kaninyo ang Ginoo nga inyong Dios; Dios siya nga gamhanan ug makalilisang.
22: Hinayhinayon pag-abog sa Ginoo nga inyong Dios kining mga tawhana samtang magsingabot kamo. Ayaw ninyo sila dunganag puo kay tingali unyag mosanay pag-ayo ang mga mananap ug dili kamo makasugakod pagsukol niini.
23: Apan itugyan sila sa Ginoo nga inyong Dios nganha kaninyo ug magkaguliyang sila hangtod mangamatay silang tanan.
24: Itugyan niya kaninyo ang ilang mga hari ug wagtangon ninyo ang ilang ngalan. Walay usa kanila nga makasugakod sa pagsukol kaninyo ug mapuo ninyo silang tanan.
25: Sunoga ninyo ang mga kinulit nga larawan sa ilang mga diosdios. Ayaw kaibgi o kuhaa ang ilang mga plata ug bulawan aron dili kamo malit-ag. Gikasilagan kini pag-ayo sa Ginoo nga inyong Dios.
26: Ug ayaw ninyo dad-a sa inyong balay ang butang nga gikasilagan sa Ginoo aron dili kamo laglagon niya. Likayi ug kasilagi ninyo kining mga diosdios kay tinunglo kini.