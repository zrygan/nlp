1: Ikaduhang tuig kadto sa paghari ni Dario. Sa ika-21 nga adlaw sa ikapitong bulan, ang Ginoo nakigsulti sa katawhan pinaagi kang propeta Hageo. Miingon siya,
2: Sultihi karon si Zerubabel nga gobernador sa Juda ug si Josue, nga Pangulong Pari ug ang tanang nahiuli gikan sa pagkabihag
3: Kinsa man kaninyo ang nakakita sa kaanindot niining Temploha kaniadto? Unsa na man kini karon sa inyong panan-aw? Daw wala na kini bili!
4: Apan ayaw kamo kahadlok. Trabaho kamo kay nag-uban ako kaninyo.
5: Ang akong espiritu mag-uban kaninyo sumala sa akong gisaad sa dihang gipagula ko kamo sa Ehipto busa ayaw kamo kahadlok, nag-ingon ang Ginoo nga Labing Gamhanan.
6: Sa dili madugay, tay-ogon ko pag-usab ang langit, ang yuta ug ang dagat
7: ug pakurogon ko ang tanang mga nasod aron mainyo ang bahandi niini ug mapuno sa bahandi kining temploha.
8: Akoa ang salapi ug ang bulawan.
9: Ang bag-ong Templo mas matahom pa unya kay sa daan ug pauswagon ko ang akong katawhan. Ang Ginoo nga Labing Gamhanan maoy nagsulti niini.
10: Sa ika-24 nga adlaw, sa ikasiyam nga bulan sa ikaduhang tuig sa paghari ni Dario, misulti na usab ang Ginoo kang propeta Hageo.
11: Miingon siya, Pangutan-a ang mga pari kon unsay ilang ikasulti bahin niining butanga
12: Kon may magdalag karne nga hinalad nga giputos sa iyang bisti ug ang maong bisti makasaghid ug pan, o sud-an o bino o lana o bisag unsang pagkaon, mabalaan ba usab kini?
: Mitubag ang mga pari, Dili.
13: Midugang pa gayod pagpangutana si Hageo, Kon ang usa ka tawo nahugaw kay nakahikap siyag patayng lawas unya makahikap siya niining mga butanga, mahugaw ba usab kini?
: Mahugaw, mitubag ang mga pari.
14: Unya miingon si Hageo, Mao usab kini ang mahitabo niining nasora ug sa tanan nilang abot ug ang tanan nilang halad hugaw usab.
15: Busa palandonga unsay mahitabo sukad karon. Sa wala pa ninyo sugdi pagtukod pag-usab ang Templo sa Ginoo , unsa may inyong kahimtang?
16: Sa dihang miadto kamo sa tinapok nga trigo ug nagdahom nga makakuha ug 200 ka kilo, 100 ka kilo ray inyong nakuha. Ug sa dihang miadto kamo sa tigomanan sa bino ug nagtuo nga makakuhag 100 ka litro, 40 ka litro ra ang inyong nakuha.
17: Gikastigo ko kamo ug ang tanan ninyong tanom pinaagi sa sakit ug sa ulan nga yelo apan wala gihapon kamo mobalik kanako.
18: Karon mao ang ika-24 nga adlaw sa ikasiyam nga bulan, ang adlaw nga nahuman ang sukaranan sa Templo. Tan-awa unsay mahitabo gikan karon.
19: Bisan tuod walay trigo nga nahibilin ug wala gihapoy bunga ang mga paras, mga kahoyng igera, mga granada ug ang mga olibo apan gikan karon panalanginan ko kamo.
20: Sa ika-24 nga adlaw sa bulan gisultihan na usab ni Yahweh si Hageo. Miingon ang Ginoo ,
21: Sultihi si Zerubabel, ang gobernador sa Juda, nga hapit ko na tay-oga ang langit ug ang yuta
22: ug lumpagon ko ang mga gingharian ug taposon ang ilang gahom. Limbuwaron ko ang mga karwahi ug ang mga kabayo ug ang mga kasundalohan mag-unay pagpinatyanay.
23: Niadto unyang panahona ikaw, Zerubabel nga akong alagad, himoon ko nga hari sa akong katawhan kay gipili ko man ikaw, nag-ingon ang Ginoo nga Labing Gamhanan.