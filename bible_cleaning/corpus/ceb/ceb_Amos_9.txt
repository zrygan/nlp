1: Nakita ko ang Ginoo nga nagtindog tupad sa halaran. Miingon siya, Bunali ang mga haligi sa Templo hangtod nga matay-og ang pundasyon niini. Gun-oba ang tapangko aron mahulog ngadto sa ulo sa mga tawo. Ug ang mahibilin sa katawhan pamatyon ko sa gubat ug wala gayoy makaikyas.
2: Bisan pag maglungag sila paingon sa Seol, panakpon ko gayod sila. Bisag mosaka pa sila sa langit, pakanaogon ko sila.
3: Kon manago sila sa tumoy sa Bukid sa Carmel, pangitaon ug panakpon ko sila. Kon manago sila sa kahiladman sa dagat, ipatukob ko sila sa higanteng mananap sa dagat.
4: Kon mabihag sila sa ilang mga kaaway, ipapatay ko sila pinaagi sa espada. Tinguha ko gayod ang pagpatay ug dili ang pagtabang kanila.
5: Ang Ginoong Dios nga Labing Gamhanan mihikap sa yuta
: ug milinog kini;
: ang tanang nagpuyo niini nagbangotan.
: Ang tibuok kalibotan sama sa Suba sa Nilo nga motubo ug mokunhod.
6: Ang Ginoo naghimo sa iyang lawak diha sa kalangitan,
: ug gibutang niya ang mga panganod ibabaw sa kalibotan.
: Gitawag niya ang mga tubig sa kadagatan
: ug gibubo niya kini sa yuta.
: Si Yahweh mao ang iyang ngalan!
7: Ang Ginoo nag-ingon, Katawhan sa Israel, ang pagtratar ko kaninyo sama sa taga-Etiopia. Gikuha ko ang mga Filistihanon gikan sa Creta ug ang mga Sirianhon gikan sa Kir ingon nga gipagawas ko usab kamo gikan sa Ehipto.
8: Ako, ang Ginoong Dios , nagbantay niining makasasalang gingharian sa Israel ug laglagon ko kini. Apan dili ko laglagon sa hingpit ang banay ni Jacob.
9: Kay sa akong pagmando matay-og ang katawhan sa Israel sama sa trigo nga binugkos. Tay-ogon ko sila taliwala sa kanasoran aron mawagtang ang tanang walay hinungdan.
10: Ang mga makasasala sa akong katawhan mangamatay sa gubatang tanan nga moingon, Dili itugot sa Dios nga may katalagman nga moabot kanato.
11: Niadtong adlawa ipahiuli ko ang gingharian ni David sama sa usa ka balay nga nagun-ob. Ayohon ug ipahiuli ko ang mga kota niini. Tukoron ko kini pag-usab ug himoong sama sa kahimtang niini sa nangaging panahon.
12: Busa buntogon sa katawhan sa Israel ang nahibilin sa yuta sa Edomea ingon man ang tanang kanasoran nga akoa kaniadto, nag-ingon ang Ginoo nga maoy mohimo niini.
13: Umaabot ang mga adlaw, nag-ingon ang Ginoo,
: nga ang magdadaro magdaro na samtang nangani pa ang mangangani,
: ug ang mga tighimog bino maghimo pag bino samtang mamugas na ang mga magpupugas.
: Managayday sa kabukiran
: ingon man sa kabungtoran ang tam-is nga bino.
14: Dad-on ko pagbalik ang akong katawhan ngadto sa ilang yuta.
: Tukoron nila pag-usab ang nagun-ob nga mga siyudad
: ug adto na sila puyo didto;
: mananom silag mga paras ug manginom sa bino niini;
: mananom ug mangaon sila sa ilang abot.
15: Ipahimutang ko sila sa yuta nga gihatag ko kanila
: ug wala nay makahingilin kanila.
: Ang Ginoo nga inyong Dios nagsulti niini.