1: Human niini, si Absalom nakabaton ug usa ka karwahi ug mga kabayo ug 50 ka tawo nga mobantay kaniya.
2: Niining higayona gihimong batasan ni Absalom nga mobangon sa sayong buntag ug mobarog daplin sa dalan paingon sa ganghaan sa siyudad. Kon may moagi nga tawo nga may kaso nga ipahusay sa hari, tawgon siya ni Absalom ug pangutan-on, Taga diin ka mang siyudara? Ug kon tubagon siya, Sakop ako niini o niadtong banaya sa Israel,
3: moingon kaniya si Absalom, Maayo, ug may katarongan ka sa imong kaso. Apan walay gitugyanag gahom sa hari aron sa paghusay niini.
4: Ug moingon pa gayod si Absalom, Pagkaanindot unta kon ako pay maghuhukom dinhi! Ang tanan nga adunay kaso makaduol gayod kanako ug kahatagan ko silag hustisya.
5: Ug kon may moduol kang Absalom aron sa pagyukbo kaniya, itunol niya ang iyang kamot, kuptan niya siya ug hagkan.
6: Gibuhat kini ni Absalom sa tanang Israelita nga moadto sa hari aron magpahusay sa ilang kaso. Tungod niining paagiha nadani ni Absalom ang mga Israelita.
7: Milabay ang upat ka tuig ug giingnan ni Absalom ang hari, Tugoti ako sa pagtuman sa akong saad sa Ginoo didto sa Hebron.
8: Kay nanaad ako sa Ginoo sa didto pa ako sa Gesur, sa yuta sa Siria, nga kon pabalikon ako niya didto sa Jerusalem, maghalad ako kaniya sa Hebron.
9: Ug giingnan siya sa hari, Pag-ayoayo sa imong panaw! Busa miadto siya sa Hebron.
10: Apan sa tago nagsugo si Absalom ug mga tawo ngadto sa tanang mga banay sa Israel aron ingnan ang mga tawo, Inigkabati ninyo sa tingog sa trumpeta, singgit kamo, Si Absalom hari na sa Hebron!
11: Mikuyog kang Absalom ang 200 ka tawo nga taga-Jerusalem nga mga dinapit niya apan wala silay kasayoran sa laraw ni Absalom.
12: Ug samtang naghalad si Absalom ug mga mananap nga sunogon, gipakuha niya si Ahitofel nga magtatambag ni David gikan sa siyudad sa Gilo. Nagkadako ang tinguha sa pag-alsa batok kang David ug nagkadaghan ang mga tawo nga dapig kang Absalom.
13: May sinugo nga miadto kang David ug miingon, Nadani na gayod ni Absalom ang mga Israelita.
14: Unya gisultihan ni David ang tanan niyang mga kadagkoan nga nag-uban kaniya didto sa Jerusalem, Mangagiw kita kay kon dili, hisakpan kita ni Absalom. Magdali kita aron dili kita hiapsan niya ug hutdon ug pamatay.
15: Miingon kang David ang iyang mga kadagkoan, Hibaw-i nga andam kami sa pagtuman bisag unsay ipabuhat mo kanamo.
16: Busa milakaw si David ug mikuyog kaniya ang tibuok niyang banay ug gibilin ni David ang napulo niya ka puyopuyo aron pag-atiman sa palasyo.
17: Milakaw ang hari ug mikuyog kaniya ang mga tawo. Unya nanghunong sila sa kataposang balay.
18: Gipauna niya ang iyang mga kadagkoan, lakip ang mga guwardiya sa hari nga mga Cheretihanon ug mga Peletihanon ug ang tanang 600 ka Gitihanon nga mikuyog kaniya gikan sa Gat.
19: Unya giingnan sa hari si Itai, ang Gitihanon nga ilang pangulo, Nganong miuban ka man usab kanamo? Pauli ug alagari ang bag-ong hari kay langyaw ka ug gitalikdan mo ang imong balay.
20: Bag-o ka pa lamang miabot ug dili mahimo nga mouban ka kanamo. Nasayod ka nga wala ako mahibalo kon asa ako padulong? Busa pauli ug dad-a ang imong mga kaigsoonan. Hinaot unta nga ang gugma sa Ginoo nga walay paglubad mag-uban kanimo.
21: Apan si Itai mitubag sa hari, Ipanumpa ko sa Ginoo ug kanimo, Kamahalan, nga bisag asa ka mouban gayod ako kanimo, bisag unsay mahitabo.
22: Giingnan ni David si Itai, Kon mao kana, makauban ka kanamo. Busa mikuyog si Itai uban sa iyang mga sakop ug sa tanang kabataan nga kuyog nila.
23: Ug nanghilak ang mga tawo sa kabalangayan nga ilang giagian. Unya milabang ang hari sa sapa sa Kidron uban sa iyang mga tawo ug mipadayon sila paingon sa kamingawan.
24: Unya miabot si Abiatar ug si Sadok kinuyogan sa tanang mga Levita nga maoy nagyayong sa Sudlanan sa Kasabotan sa Dios ug sa iyang katawhan. Unya ilang gibutang sa yuta ang Sudlanan hangtod nakalabay ang tanang tawo nga gikan sa siyudad.
25: Unya miingon ang hari kang Sadok, Dad-a pagbalik ang Sudlanan sa Kasabotan ngadto sa siyudad. Kon gikahimut-an ako sa Ginoo , pabalikon ako niya ug makakita ako niini ug sa puloy-anan niini.
26: Apan kon moingon siya, Wala ako mahimuot kanimo, dili ako mogula dinhi ug siya na ang mag-igo kanako.
27: Miingon usab ang hari kang Sadok, Sigi balik ngadto sa siyudad ug dad-a si Abiatar ug ang duha ka batan-on nga si Ahimaas nga imong anak ug si Jonatan nga anak ni Abiatar.
28: Maghulat ako didto sa mga sapa sa kamingawan hangtod nga balitaan mo ako.
29: Busa gidala ni Sadok ug ni Abiatar ang Sudlanan sa Kasabotan balik sa Jerusalem ug nagpabilin sila didto.
30: Unya mitungas si David nga naghilak ngadto sa Bungtod sa mga Olibo. Nagtiniil siya ug nagpurong. Ang tanang mga tawo nga mikuyog kaniya nagpurong usab ug nanungas nga naghilak.
31: Unya may nagtaho kang David nga si Ahitofel usa sa mga nakigkombuya kang Absalom. Ug nag-ampo si David, O Ginoo , himoa intawon nga walay kapuslanan ang mga tambag ni Ahitofel.
32: Sa pag-abot ni David sa kinatumyan sa bungtod diin gisimba ang Dios, gitagbo siya ni Husai nga Arkihanon nga nagkagidlay ug gibutangan ug yuta ang iyang ulo.
33: Giingnan siya ni David, Kon mopadayon ka sa pag-uban kanako, makasamok ka lamang kanako.
34: Apan kon mobalik ka sa siyudad ug ingnon mo si Absalom, Himoa ako nga imong sulugoon, Kamahalan, ingon nga sulugoon ako sa imong amahan kaniadto, masanta mo ang tambag ni Ahitofel.
35: Dili ba tua man didto si Sadok ug si Abiatar nga mga pari? Busa bisag unsay imong mabati sa palasyo sa hari, isugilon kang Sadok ug kang Abiatar.
36: Atua usab didto si Ahimaas nga anak ni Sadok ug si Jonatan nga anak ni Abiatar. Pinaagi kanila makataho ka kanako sa tanan nimong madunggan.
37: Busa si Husai nga higala ni David miabot sa siyudad sa pagsulod gayod ni Absalom sa Jerusalem.