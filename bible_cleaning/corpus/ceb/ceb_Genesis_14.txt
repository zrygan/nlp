1: Si Amrafel nga hari sa Shinar, si Arioc nga hari sa Elasar, si Cadorlahomor nga hari sa Elam ug si Tidal nga hari sa Goyim
2: nakiggubat sa lima ka hari nga sila si Bera sa Sodoma, si Birsa sa Gomora, si Sinab sa Adma, si Semeber sa Zeboim ug sa hari sa Bela o Zoar.
3: Kining lima ka hari naghiusa sa ilang kusog didto sa Walog sa Sidim nga mao na ang Patayng Dagat.
4: Giulipon sila ni Cadorlahomor sulod sa 12 ka tuig apan sa ika-13 ka tuig mialsa sila batok kaniya.
5: Sa ika-14 nga tuig miabot si Cadorlahomor ug ang iyang mga kaubang hari uban sa ilang mga kasundalohan ug gibuntog nila ang mga Repaihanon didto sa Astarotcarnaim, ang mga Susihanon didto sa Ham, ang mga Emihanon didto sa kapatagan sa Kiriataim
6: ug ang mga Horitihanon sa kabukiran sa Seir hangtod ngadto sa Elparan sa utlanan sa kamingawan.
7: Unya mibalik sila sa Cades nga kaniadto nailhan nga Enmispat. Nailog nila ang tibuok yuta sa mga Amalekanhon ingon man ang mga Amorihanon nga nagpuyo sa Hasason Tamar.
8: Unya gitigom sa mga hari sa Sodoma, sa Gomora, sa Adma, sa Zeboim ug sa Bela ang ilang mga kasundalohan didto sa Walog sa Sidim ug nakiggubat sila
9: batok kang Cadorlahomor sa Elam, kang Tidal sa Goyim, kang Amrafel sa Shinar ug kang Arioc sa Elasarlima ka hari batok sa upat.
10: Ang Walog sa Sidim daghan kaayog mina sa aspalto ug sa dihang misibog ang hari sa Sodoma ug ang hari sa Gomora gikan sa panggubatan, nangahulog sila sa mina sa aspalto. Ang uban nakaikyas ngadto sa bukid.
11: Gikuha sa upat ka hari ang tanan didto sa Sodoma ug sa Gomora lakip ang mga pagkaon ug nanglakaw sila.
12: Gidala usab nila si Lot nga pag-umangkon ni Abram ug ang tanan niyang kabtangan kay didto man siya magpuyo sa Sodoma.
13: Apan dihay nakaikyas ug gisugilon niya kini kang Abram, ang Hebreo. Didto siya magpuyo duol sa sagradong mga kahoy ni Mamre, ang Amorihanon, igsoon ni Escol ug ni Aner nga mga kaabin ni Abram.
14: Sa pagkasayod ni Abram nga gibihag ang iyang pag-umangkon, gitigom niya ang mga sinaligang tawo sa iyang pundok nga 318 ka buok ang tanan. Gigukod nila ang upat ka hari hangtod sa Dan.
15: Didto gibahin niya ang iyang mga tawo sa nagkalainlaing pundok ug sa pagkagabii gisulong ug gibuntog nila ang mga hari. Gigukod nila ang ilang kaaway hangtod sa Hoba, amihanan sa Damasco
16: ug nabawi nila ang tanang kabtangan. Nabawi usab ni Abram ang iyang pag-umangkon nga si Lot ug ang iyang mga kabtangan lakip ang mga babaye ug ang ubang mga tawo.
17: Sa pagpauli na ni Abram human niya mabuntog si Cadorlahomor ug ang kaabin niyang mga hari, gitagbo siya sa hari sa Sodoma didto sa Walog sa Sabe nga gitawag usab nga Walog sa Hari.
18: Si Melquisedec nga hari sa Salem ug pari usab sa Labing Halangdong Dios nagdalag pan ug bino
19: ug gipanalanginan niya si Abram sa pag-ingon
: Panalanginan ka, Abram, sa Labing Halangdong Dios
: nga maoy nagbuhat sa langit ug sa yuta.
20: Dalaygon ang Labing Halangdong Dios
: nga naghatag kanimog kadaogan batok sa imong kaaway!
: Ug gihatagan siya ni Abram sa ikapulo nga bahin sa tanan nga iyang nailog.
21: Unya ang hari sa Sodoma miingon kang Abram, Imo na ang tanang butang nga imong nailog apan iuli lamang kanako ang akong katawhan.
22: Apan si Abram mitubag, Nanumpa ako sa Ginoo , ang Labing Halangdong Dios nga maoy nagbuhat sa langit ug sa yuta,
23: nga dili ako mokuha bisan unsa nga imoha, bisan usa lamang ka lugas sa tanod o liston sa sandalyas. Sa ingon, dili ka makaingon nga nadato ako tungod kanimo.
24: Walay bisan unsa nga kuhaon ko alang sa akong kaugalingon. Mao ray dawaton ko ang nagamit sa akong mga tawo apan hatagi sa ilang bahin ang akong kaabin nga si Aner, si Escol ug si Mamre.