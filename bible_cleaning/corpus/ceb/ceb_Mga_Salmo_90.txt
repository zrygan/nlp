1: Ginoo , ikaw sa kanunay mao ang among puloy-anan.
2: Sa wala mo pa buhata ang kabukiran
: ug sa wala pa nimo himoa ang kalibotan,
: Dios ka na,
: walay sinugdanan ug walay kataposan.
3: Gisultihan mo ang mga tawo sa pagbalik ngadto sa ilang gigikanan;
: gipabalik mo sila sa abog.
4: Alang kanimo, sama lamang sa usa ka adlaw ang usa ka libo ka tuig;
: daw kagahapon lamang kon molabay na kini,
: sama sa mubong takna sa kagabhion.
5: Ang mga tawo gidala mo sama sa baha;
: ang ilang pagtunhay sama kadaklit sa damgo.
: Sama sila sa mga sagbot nga manurok inigkabuntag
6: ug unya mobuswak ug malaya
: ug mamatay inigkahapon.
7: Pinaagi sa imong kasuko nangalaglag kami;
: pinaagi sa imong kapungot kami nangalisang.
8: Gibutang mo sa imong atubangan
: aron ang among mga sala imong makita,
: bisan ang tinago namong mga sala.
9: Tungod sa imong kasuko dili magdugay ang among kinabuhi;
: matapos kini daw usa lamang ka panghupaw.
10: Kapitoan ka tuig lamang gayod ang gitas-on sa among kinabuhi,
: tingali kawaloan kon lig-on kami,
: apan pulos lamang kagul-anan ug kasamok ang among makuha,
: unya matapos kini ug kami mahanaw.
11: Kinsay nasayod sa gahom sa imong kasuko?
: Kinsay nasayod sa kalisang nga bation unya namo tungod sa imong kapungot?
12: Busa paamgoha kami sa kamubo sa among kinabuhi
: aron mahimo kaming maalamon.
13: Hangtod kanus-a mapuypoy ang imong kasuko, O Ginoo ?
: Kaluy-a intawon ang imong mga ulipon!
14: Matag buntag pun-a kami sa gugma mong walay paglubad
: aron mag-awit kami ug malipay sa tibuok namong kinabuhi.
15: Hatagi kami karog kalipay nga sama kadaghan sa kagul-anan nga gihatag mo kanamo
: sulod sa katuigan sa among pag-antos.
16: Pakit-a kami nga imong mga sulugoon sa imong gamhanang mga buhat,
: ug pakit-a ang among mga kaliwat sa imong mahimayaong gahom.
17: Ginoo nga among Dios, panalangini intawon kami
: ug hatagi kamig kalamposan sa tanan namong pagabuhaton!
: Oo, hatagi kamig kalamposan sa tanan namong pagabuhaton!