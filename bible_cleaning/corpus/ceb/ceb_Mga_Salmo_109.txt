1: Nagdayeg ako kanimo O Dios,
: ayaw pagpakahilom!
2: Gipasipad-an ako sa mga tawong daotan ug bakakon;
: nagsulti silag mga bakak batok kanako.
3: Puno sa kasilag ang ilang gipanulti
: bisag wala silay katarongan.
4: Gidumtan nila ako bisag gihigugma ko sila
: ug bisan ug nag-ampo ako alang kanila.
5: Gibaslan nilag daotan ang maayo
: ug gitugbangag kasilag ang akong gugma.
6: Pagpilig tawong daotan aron maoy maghukom sa akong kaaway,
: ug himoa nga usa sa iyang mga kaaway maoy mokiha kaniya.
7: Husayon unta siya ug mapamatud-ang sad-an,
: ug bisan ang iyang pangaliyupo isipon unta nga sala!
8: Matapos unta pagdali ang iyang kinabuhi,
: ug pulihan siyag laing tawo sa iyang katungdanan!
9: Mailo unta ang iyang mga anak
: ug mabiyuda unta ang iyang asawa!
10: Mahimo untang makililimos ug maglatagaw ang iyang mga anak
: ug papahawaon gikan sa mga balongbalong nga ilang gipuy-an!
11: Sakmiton unta sa iyang nautangan ang tanan niyang kabtangan
: ug kuhaon sa mga langyaw ang tanan nga iyang gihagoan.
12: Wala untay maluoy kaniya
: ug wala untay moatiman sa iyang mga anak nga nailo.
13: Mangamatay unta ang tanan niyang kaliwat,
: ug kalimtan ang iyang ngalan sa sunod nga mga kaliwatan.
14: Hinumdoman unta sa Ginoo ang daotang binuhatan sa iyang mga katigulangan,
: ug dili unta pasayloon ang mga sala sa iyang inahan.
15: Hinumdoman unta kanunay sa Ginoo ang ilang mga sala,
: apan sila mismo kalimtan sa hingpit!
16: Kanang tawhana wala gayod mobatig kaluoy;
: gilutos hinuon niya ug gipatay ang mga kabos,
: mga timawa ug ang mga walay kapaingnan.
17: Gusto siyang manunglo
: busa tunglohon usab unta siya!
: Nagdumili siya pagpanalangin
: busa wala usab untay manalangin kaniya!
18: Manunglo siya sa samang kasayon sa pagsul-ob niyag bisti;
: sama sa tubig, motuhop unta kaniya ang iyang mga tunglo
: ug motuhop sa iyang kabukogan daw lana.
19: Tabonan unta siya niini ingon sa bisti,
: ug likosan siya niini kanunay sama sa bakos.
20: Ingnon unta niini ang pagsilot sa Ginoo
: sa akong mga kaaway nga nagsultig labihan kadaotan batok kanako.
21: Apan, O Ginoo nga akong Dios,
: tabangi ako sumala sa imong gisaad,
: ug luwasa ako tungod sa kaayo sa imong gugma.
22: Kabos ako ug timawa
: ug gisakitan ako sa kinahiladman sa akong kasingkasing.
23: Hapit na ako mahanaw, sama sa anino sa kahapunon;
: gipadpad ako sama sa dulon.
24: Wala nay umoy ang akong mga tuhod tungod sa kagutom;
: niwang ug luya na ako kaayo.
25: Inigtan-aw sa mga tawo kanako,
: bugalbugalan nila ako
: ug maglingolingo sila sa pagyubit kanako.
26: Tabangi ako, O Ginoo nga akong Dios;
: luwasa ako tungod sa imong gugma nga walay paglubad!
27: Ipaila sa akong mga kaaway
: nga ikaw ang nagluwas kanako, O Ginoo .
28: Tunglohon tingali ako nila apan panalanginan mo ako.
: Mabuntog unta ang mga naglutos kanako
: ug magmalipayon unta ako nga imong sulugoon.
29: Kaulawan unta ang akong mga kaaway
: ug maputos sila sa ilang kaulaw sama sa bisti.
30: Isinggit ko ang akong pagpasalamat ngadto sa Ginoo ;
: daygon ko siya diha sa tigom sa katawhan
31: kay iya mang gilabanan ang mga kabos
: aron pagluwas kanila gikan sa naghukom kanila sa kamatayon.