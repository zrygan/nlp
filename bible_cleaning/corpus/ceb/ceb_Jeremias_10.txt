1: O katawhan sa Israel, patalinghogi ang gisulti sa Ginoo nga alang gayod kaninyo.
2: Nag-ingon siya,
: Ayaw kamo panundog sa ubang nasod
: ug dili kamo angay mabalaka inigkakita ninyo sa mga ilhanan diha sa langit,
: bisan ug batiog kabalaka ang ubang mga nasod.
3: Walay bili ang tinuohan niining mga nasora.
: Didto sa lasang putlon ang usa ka kahoy,
: unya kulitan sa magkukulit
4: ug hapinan ug plata ug bulawan.
: Pagkahuman niini,
: gipatapot pinaagig lansang aron dili kini matumba.
5: Ang maong mga diosdios
: sama sa pahoy nga gibutang didto sa mga uma sa melon
: aron paghadlok sa mga langgam;
: dili kini makasulti
: ug kinahanglang alsahon kay dili man makalakaw.
: Ayaw sila kahadloki
: kay dili sila makahimog kadaot kaninyo
: o makahatag kaninyog kaayohan.
6: O Ginoo , wala gayoy sama kanimo.
: Makagagahom ka ug halangdon, gamhanan ang imong ngalan.
7: Kinsa may dili mahadlok kanimo
: nga hari ka man sa tanang kanasoran?
: Angay kang kahadlokan sa tanan!
: Walay sama kanimo sa tanang maalamong tawo sa nagkalainlaing nasod
: ug sa tanan nilang mga gingharian.
8: Mga buangbuang ug mga hungog sila.
: Makatudlo ug may hikat-onan ba sila gikan sa mga diosdios nga kahoy?
9: Gihal-opan nilag plata gikan sa Tarsis
: ug bulawan gikan sa Ufas
: ang ilang mga diosdios nga pulos kinulit.
: Gibistihan silag granati ug dagtom-pula nga panapton nga maayong pagkahabol.
10: Apan ikaw, O Ginoo , mao ang matuod nga Dios;
: buhi ka ug hari hangtod sa kahangtoran.
: Mokurog ang kalibotan kon masuko ka,
: ug walay nasod nga dili mahadlok sa imong kasuko.
11: Sultihi sila nga ang mga diosdios nga dili maoy nagbuhat sa yuta ug sa langit laglagon gayod ug mahanaw sila sa hingpit.
12: Gibuhat sa Ginoo ang yuta pinaagi sa iyang gahom;
: gimugna niya ang kalibotan pinaagi sa iyang kaalam,
: ug pinaagi sa iyang kabatid gihikyad niya ang langit.
13: Sa iyang mando
: modahunog ang mga tubig nga anaa sa kalangitan;
: matigom ang mga panganod sa tanang dapit sa kalibotan.
: Nagpadala siyag kilat uban sa ulan,
: ug gipahuros niya ang hangin gikan sa iyang lawak-tipiganan.
14: Ang mga tawo buangbuang ug walay alamag;
: makawang lamang ang pagsalig sa mga platero sa ilang mga diosdios
: kay kini mini man ug walay kinabuhi.
15: Wala kini kapuslanan ug angay nga yam-iran;
: mangadugmok gayod kini inigpahamtang na sa Ginoo sa iyang silot.
16: Ang Dios ni Jacob dili sama kanila;
: siya ang nagbuhat sa tanang butang
: ug gipili niya ang Israel aron mahimong iyang katawhan.
: Si Yahweh nga Labing Gamhanan ang iyang ngalan.
17: Katawhan sa Jerusalem nga gilibotan sa kaaway,
: hiposa ang inyong kabtangan,
18: kay hinginlan kamo karon sa Ginoo gikan niining nasora.
: Laglagon kamo niya hangtod nga wala nay mahibilin kaninyo.
: Mao kini ang giingon sa Ginoo .
19: Mituaw ang mga lumolupyo sa Jerusalem,
: Pagkapait sa midangat kanato!
: Dili na mamaayo kining atong mga samad.
: Apan kasakit kini nga kinahanglang atong antuson.
20: Nangaguba ang atong mga tolda,
: nangabugto ang mga higot niini.
: Gibiyaan na kita sa atong mga anak,
: wala nay nahibilin aron pagtaod pag-usab sa tolda ug sa mga tabil niini.
21: Mitubag ako,
: Ang mga kadagkoan mga buangbuang
: kay wala man sila magpakisayod sa kabubut-on sa Ginoo .
: Busa wala sila magmalampuson
: ug nagkatibulaag ang atong katawhan.
22: Pamati kamo niining balita!
: May umaabot nga kasamok gikan sa usa ka nasod sa amihanan;
: ang kasundalohan niini molumpag sa mga siyudad sa Juda,
: ug kining mga siyudara mahimo nga diserto
: ug puy-anan sa mga ihalas nga mananap.
23: O Ginoo , nasayod ako nga walay tawo nga makapaniguro sa iyang kaugmaon,
: o makabuot sa mga butang nga modangat sa iyang kinabuhi.
24: O Ginoo , kastigoha kami
: apan ayaw intawon palabihi.
: Ug kon imo kaming kastigohon,
: ayaw intawon iatol nga nasuko ka
: aron dili kami mahurot ug kamatay.
25: Ipahamtang ang imong kapungot sa mga nasod nga wala magsimba kanimo
: ug wala mosangpit kanimo.
: Gipamatay nila ang mga kaliwat ni Jacob;
: gipanglumpag nila ang mga kabalayan ug gilaglag nila kami sa hingpit
: ug giamong-amongan ang among nasod.