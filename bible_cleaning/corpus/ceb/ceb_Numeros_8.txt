1: Miingon ang Ginoo kang Moises,
2: Sultihi si Aaron nga inigpahimutang na niya sa mga suga, kinahanglan mahayagan niini ang atubangan sa tungtonganan sa suga.
3: Gituman ni Aaron ang maong sugo.
4: Ang tungtonganan sinalsal nga bulawan gikan sa sukaranan niini ngadto sa mga bulakbulak sumala sa sumbanan nga gipakita sa Ginoo kang Moises.
5: Unya ang Ginoo miingon kang Moises,
6: Ilain ang mga Levita gikan sa ubang mga Israelita ug hinloi sila.
7: Wisiki sila sa tubig nga ighihinlo aron mahugasan sila sa sala ug pabarbasi ang tibuok nilang lawas. Human niini, palabhi nila ang ilang bisti ug sa ingon mahinlo na sila.
8: Unya pakuhaa silag toriyong baka uban sa halad nga pagkaon nga hinimo gikan sa labing maayong harina nga minasag lana. Pakuhaa usab sila ug laing toriyong baka ingon nga halad tungod sa sala.
9: Ug dad-a sa atubangan sa Tolda nga Tagboanan ang mga Levita ug tigoma ang tibuok katawhan sa Israel.
10: Inigdala na nimo sa mga Levita ngadto sa atubangan sa Ginoo papandongi sila sa mga Israelita sa ilang mga kamot.
11: Ihalad ni Aaron ngadto sa Ginoo ang mga Levita ingon nga halad nga binayaw gikan sa mga Israelita aron mag-alagad sila sa Ginoo .
12: Unya ipandong sa mga Levita ang ilang kamot diha sa ulo sa duha ka torong baka. Ang usa ka baka ihalad tungod sa sala ug ang usa ingon nga halad nga sunogonon alang sa Ginoo aron sa pagpapas sa sala sa mga Levita.
13: Paalagara ang mga Levita kang Aaron ug sa iyang mga anak ug ihalad sila ngadto sa Ginoo ingon nga halad nga binayaw.
14: Sa ingon niining paagiha lainon nimo ang mga Levita gikan sa ubang mga Israelita ug maako na ang mga Levita.
15: Human mo kahinloi ug ikahalad ang mga Levita ingon nga halad nga binayaw, mag-alagad na sila diha sa Tolda nga Tagboanan.
16: Sila gigahin man alang kanako inay ang mga kamagulangang anak sa tanang mga Israelita ug akoa lamang sila.
17: Akoa ang tanang kamagulangang anak sa mga Israelita ingon man ang mga panganay sa ilang kahayopan. Gigahin ko sila alang kanako sa dihang gipamatay ko ang tanang kamagulangang anak sa mga Ehiptohanon: tawo ug mananap.
18: Gipili ko ang banay ni Levi inay ang tanang panganayng anak sa katawhan sa Israel.
19: Gihatag ko kang Aaron ug sa iyang mga anak ang mga Levita ingon nga gasa gikan sa katawhan sa Israel aron mag-alagad sila didto sa Tolda nga Tagboanan alang ug tungod sa mga Israelita ug manalipod sa mga Israelita aron dili mahiagom ang katawhan sa kamatay kon pananglit moduol sila sa Dapit nga Balaan.
20: Mao kini ang gibuhat ni Moises ug ni Aaron ug sa tanang Israelita ngadto sa mga Levita ug gihimo sa mga tawo ang tanang gisugo sa Ginoo kang Moises.
21: Ug gihinloan sa mga Levita ang ilang kaugalingon sa ilang mga sala ug gilabhan nila ang ilang mga bisti. Unya gihalad sila ni Aaron ingon nga halad nga binayaw atubangan sa Ginoo ug gihimo ni Aaron ang seremonyas sa pagpapas sa sala alang kanila aron mahinlo sila.
22: Tapos niini, nanulod ang mga Levita sa Tolda nga Tagboanan aron mag-alagad didto ingon nga mga katabang ni Aaron ug sa iyang mga anak. Gibuhat nila ngadto sa mga Levita ang mga gisugo sa Ginoo kang Moises.
23: Unya ang Ginoo miingon kang Moises,
24: Balaod kini bahin sa mga Levita: gikan sa nagpanuigon ug 25 pataas kinahanglan nga mag-alagad sila didto sa Tolda nga Tagboanan.
25: Kadtong nagpanuigon na ug 50 ug pataas kinahanglan nga moundang na sa pag-alagad.
26: Magtabangtabang na lamang sila sa ilang isigka-Levita. Ingna niini pagpatrabaho ang mga Levita.