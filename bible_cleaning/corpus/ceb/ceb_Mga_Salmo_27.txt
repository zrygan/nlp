1: Ang Ginoo mao ang akong kahayag ug kaluwasan;
: busa wala akoy kahadlokan.
: Ang Ginoo mao ang akong dalangpanan;
: busa kinsa man ang akong kalisangan?
2: Kon sulongon ako
: ug sulayan pagpatay sa mga tawong daotan,
: ang akong mga kaaway mangatumba ug mangapukan.
3: Bisag libotan ako ug daghang kasundalohan,
: dili ako malisang.
: Bisag makiggubat sila kanako,
: mosalig gihapon ako sa Dios.
4: Usa lamang ka butang
: ang gipangayo ko sa Ginoo
: nga makapuyo ako sa iyang balay sa tibuok kong kinabuhi,
: aron pagsud-ong sa iyang kaayo,
: ug sa pagpakisayod mahitungod sa iyang kabubut-on
: sulod diha sa iyang Templo.
5: Panalipdan ako niya sa panahon sa kasamok;
: tagoan ako niya diha sa iyang Templo
: ug ipahimutang ako niya sa habog nga bato
: aron mahilayo sa kadaotan.
6: Busa mabuntog ko
: ang akong mga kaaway nga naglibot kanako.
: Uban sa mga singgit sa kalipay,
: maghalad ako diha sa iyang Templo.
: Akong awitan ug daygon ang Ginoo !
7: Pamatia intawon ako, O Ginoo ,
: inigsangpit ko kanimo!
: Kaluy-i ug tubaga ako!
8: Sa dihang miingon ka,
: Simbaha ako,
: mitubag ako kanimo,
: Ikaw ang akong gisimba, O Ginoo .
9: Tagda intawon ako!
: Ayaw kasuko kanako
: ug ayaw isalikway ang imong sulugoon.
: Ikaw ang nagtabang kanako
: busa ayaw akog biyai ug pasagdi, O Dios, akong manluluwas!
10: Bisan pag isalikway ako sa akong amahan ug inahan,
: atimanon ako sa Ginoo .
11: Tudloi ako, O Ginoo ,
: sa ipabuhat mo kanako,
: ug tultoli ako sa agianan nga layo sa kadaotan
: kay daghan akog mga kaaway.
12: Ayaw ako itugyan ngadto sa akong mga kaaway,
: kay mga bakakon ug bangis sila.
13: Nagtuo ako nga buhion pa ako
: aron pagsaksi sa kaayo sa Ginoo .
14: Salig sa Ginoo !
: Lig-ona ang imong kaugalingon ug ayaw kabalaka.
: Salig lamang sa Ginoo .