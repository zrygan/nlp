1: Sa ikaupat nga tuig nga si Joakim nga anak ni Josias maoy naghari sa Juda, ako, si Jeremias nakadawat ug mensahe gikan sa Ginoo mahitungod sa tanang katawhan sa Juda. Mao kini ang unang tuig sa paghari ni Nabucodonosor sa Babilonia.
2: Miingon ako sa tanang katawhan sa Juda ug sa tanang nagpuyo sa Jerusalem,
3: Sulod sa 23 ka tuig sukad sa ika-13 nga tuig nga si Amon, anak ni Josias, maoy hari sa Juda, hangtod karong adlawa, nakigsulti kanako ang Ginoo ug gisuginlan ko kamo sa tanang gisulti niya kanako apan wala gayod kamo mamati.
4: Wala kamo magtagad bisag nagsigig padala ang Ginoo sa mga propeta nga iyang mga sulugoon.
5: Giingnan kamo nila, Biya kamo sa daotan ninyong pagkinabuhi aron makapuyo kamo sa yuta nga gihatag sa Ginoo kaninyo ug sa inyong katigulangan aron mainyo na kini sa dayon.
6: Biya kamo sa pagsimba ug pag-alagad sa mga diosdios ug ayaw pakasuk-a ang Ginoo pinaagi sa pagsimba sa mga diosdios nga inyong binuhat. Kon gituman pa ninyo ang mga sugo sa Ginoo dili unta kamo silotan niya.
7: Apan ang Ginoo nag-ingon nga wala kamo mamati kaniya. Gihagit hinuon ninyo ang iyang kasuko pinaagi sa inyong mga diosdios ug tungod niini gisilotan kamo niya.
8: Busa tungod kay dili man kamo mamati sa Ginoo nga Labing Gamhanan miingon siya
9: Paanhion ko ang tanang nasod sa amihanan ug ang akong sulugoon nga si Nabucodonosor nga hari sa Babilonia. Ipasulong ko kanila kining nasora ug ang ubang silingang mga nasod. Laglagon ko sila sa hingpit ug maalaot silang tanan hangtod sa hangtod ug mahimong talan-awon nga kahadlokan ug makapakurat.
10: Pahilumon ko ang ilang paghudyaka ug pagmaya ingon man ang kabanha sa kombira sa kasal ug tingog sa mga galingan ug palungon ko ang ilang mga suga.
11: Magun-ob gayod kining nasora ug maulipon sa hari sa Babilonia sulod sa 70 ka tuig.
12: Human niini silotan ko ang hari sa Babilonia ug ang iyang katawhan tungod sa ilang mga sala. Gun-obon ko ang ilang nasod sa hingpit gayod. Ako, ang Ginoo , maoy nag-ingon niini.
13: Ipahamtang ko sa ilang nasod ang silot nga akong giingon lakip ang tanang nahisulat niining basahonaang tanan nga gisulti ni Jeremias batok sa tanang nasod.
14: Ulipnon sila sa daghang mga nasod ug gamhanang mga hari ug panimaslan ko sila sumala sa ilang gibuhat.
15: Ang Ginoo , ang Dios sa Israel, miingon kanako, Aniay tagayan sa bino nga puno sa akong kasuko. Paimna niini ang tanang nasod nga paadtoan ko kanimo.
16: Inigkainom nila niini, magsusapinday ug mangabuang sila gumikan sa gubat nga ipadala ko kanila.
17: Busa gidawat ko ang tagayan gikan sa kamot sa Ginoo ug akong gipainom ang tanang nasod nga gipaadtoan niya kanako
18: ang Jerusalem ug ang tanang mga lungsod sa Juda lakip ang mga hari ug mga kadagkoan niini aron mahimo silang diserto nga kahadlokan ug makapakugang nga talan-awon ug aron gamiton ang ilang ngalan ingon nga usa ka tunglo sama sa nahitabo karon.
19: Gipainom ko usab ang hari sa Ehipto ug ang iyang mga opisyal ug mga pangulo;
: ang tanang Ehiptohanon
20: ug ang tanang langyaw nga nagpuyo sa Ehipto;
: ang tanang hari sa nasod sa Uz;
: ang tanang hari sa mga Filistihanong siyudad sa Ascalon, Gaza ug Ekron ug ang nahibilin nga bahin sa siyudad sa Asdod;
21: ang tanang tawo sa Edomea, sa Moab ug sa Ammon;
22: ang tanang hari sa Tiro ug Sidon
: ang tanang hari sa kanasoran sa Mediteraneo;
23: ang mga siyudad sa Dedan, sa Tema ug sa Buz;
: ang tanang katawhan nga nagpatupi sa ilang buhok;
24: ang tanang hari sa Arabia;
: ang tanang hari sa mga tribo nga nagpuyo sa kamingawan;
25: ang tanang hari sa Zimri, sa Elam ug sa Media;
26: ang tanang hari sa amihanan, sa lagyo ug duol nga dapit.
: Ang tanang nasod sa kalibotan sunodsunod nga gipainom sa kaligutgot sa Dios. Ang kataposang gipainom mao ang hari sa Babilonia.
27: Unya miingon kanako ang Ginoo , Sultihi ang katawhan nga ako, ang Ginoo nga Labing Gamhanan, ang Dios sa Israel, maoy nagsugo kanila sa pag-inom niini hangtod nga mahubog ug magsuka na sila ug mangatumba ug dili na makatindog tungod sa gubat nga ipadala ko kanila.
28: Kon dili sila modawat ug moinom sa tagayan nga imong ihatag kanila, ingna sila nga ang Ginoo nga Labing Gamhanan nag-ingon nga kinahanglan gayod nga moinom sila niini.
29: Ang unahon ko paglaglag mao ang kaugalingon kong siyudad. Abi kaha nilag dili ko sila silotan! Padad-an kog gubat ang tibuok kalibotan. Ako, ang Ginoo nga Labing Gamhanan, maoy nagsulti niini.
30: Jeremias, kinahanglan nga imong isangyaw ang tanan nga akong giingon. Ingna kining katawhan,
: Mosinggit ang Ginoo gikan sa langit
: ug mosulti siya gikan sa kahitas-an.
: Mosinggit siya batok sa iyang katawhan;
: mosiyagit siya samag tawo nga nagpigis ug ubas pinaagi sa tiil
: ug ang tanan makabati kaniya.
31: Molanog kini sa tanang suok sa kalibotan
: kay ang Ginoo may sumbong man batok sa kanasoran.
: Dad-on niya ang tanang tawo ngadto sa hukmanan
: ug pamatyon niya ang mga daotan.
: Ang Ginoo maoy nagsulti niini.
32: Nag-ingon ang Ginoo nga Labing Gamhanan nga ang katalagman modangat gayod sa tagsatagsa ka nasod ug nga may dakong bagyo nga nagsingabot gikan sa tanang suok sa kalibotan.
33: Niadtong adlawa ang mga lawas sa gipamatay sa Ginoo magkatag sa tibuok kalibotan. Walay magbangotan alang kanila o may mohipos ug molubong sa ilang patayng lawas. Magbuy-od sila sa yuta sama sa nagkatag nga tai.
34: Tuaw kamog kusog, kamong mga pangulo ug magbalantay sa akong katawhan! Pagbangotan ug pangligid kamo sa yuta! Miabot na gayod ang panahon nga pamatyon ug pangihawon kamo sama sa mga tambok nga laking karnero.
35: Walay kaikyasan ang mga pangulo sa katawhan.
3637: Motuaw kamo tungod sa kaguol ug moagulo kay gilaglag man sa Ginoo ang inyong nasod tungod sa iyang kapungot ug gigun-ob niya kini.
38: Gibiyaan sa Ginoo ang iyang katawhan sama sa usa ka liyon nga mibiya sa langub nga iyang gipuy-an. Ang makalilisang nga gubat ug mabangis nga kapungot niya naghimo sa ilang nasod nga usa ka diserto.