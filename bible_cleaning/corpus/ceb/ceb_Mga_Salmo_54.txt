1: O Dios, luwasa intawon ako pinaagi sa imong gahom!
: Ipalingkawas ako pinaagi sa imong kusog!
2: Dungga intawon ang akong pag-ampo, O Dios,
: ug pamatia ang akong pangaliya!
3: Gisulong ako sa mga mapahitas-on,
: ug naninguha pagpatay kanako ang bangis nga mga tawo nga wala moila sa Dios.
4: Ang Dios mao ang akong magtatabang;
: ang Ginoo mao ang tigpanalipod sa akong kinabuhi!
5: Silotan unta sa Dios ang akong mga kaaway sa ilang pagkadaotan.
: Kay ang Dios maminatud-on man, laglagon niya sila.
6: Ikalipay ko ang paghalad alang kanimo
: ug pasalamatan ko ikaw, O Ginoo ,
: kay maayo ka man.
7: Giluwas mo ako sa tanan kong kalisdanan,
: ug nakita ko ang pagkabuntog sa akong mga kaaway.