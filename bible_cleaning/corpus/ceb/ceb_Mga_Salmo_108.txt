1: Hingpit ang akong pagsalig, O Dios!
: Awitan ug daygon ko ikaw!
: Pagmata na, O akong kalag!
2: Pagmata na, akong alpa ug lira!
: Pukawon ko ang adlaw!
3: Pasalamatan ko ikaw
: taliwala sa mga nasod, O Ginoo !
: Daygon ko ikaw taliwala sa mga katawhan!
4: Ang gugma mong walay paglubad misangko sa kalangitan
: ingon man ang imong pagkamatinud-anon.
5: O Dios, ipakita diha sa langit ang imong pagkagamhanan
: ug ang imong himaya diha sa tibuok kalibotan.
6: Luwasa kami pinaagi sa imong gahom;
: tubaga ang akong pag-ampo,
: aron maluwas ang katawhan nga imong gihigugma.
7: Diha sa iyang balaang puloy-anan ang Dios miingon,
: Sa akong kadaogan, bahinon ko ang Siquem
: ug ihatag ko sa akong katawhan ang Walog sa Sucot.
8: Akoa ang Gilead ingon man ang Manases.
: Ang Efraim mao ang akong kalo nga panalipod
: ug ang Juda mao ang akong sitro nga harianon.
9: Apan gamiton ko ang Moab ingon nga planggana nga hunawanan
: ug ang Edomea ingon nga butanganan sa akong sandalyas.
: Mosinggit ako sa kalipay inigdaog ko batok sa Filistia.
10: Kinsay modala kanako, O Dios,
: ngadto sa siyudad nga gilibotag paril?
: Kinsay modala kanako ngadto sa Edomea?
11: Gisalikway mo na ba gayod kami, O Dios?
: Dili ka na ba gayod mangulo sa among kasundalohan?
12: Tabangi kami pagbuntog sa kaaway
: kay dili magsilbi ang tawhanong panabang!
13: Kon ang Dios modapig kanamo, modaog gayod kami;
: ug buntogon niya ang among mga kaaway.