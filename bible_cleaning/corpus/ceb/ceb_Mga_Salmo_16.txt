1: Panalipdi ako, O Dios,
: kay kanimo midangop ako.
2: Miingon ako sa Ginoo ,
: Ikaw mao ang akong Ginoo!
: Ang tanang maayong butang nga ania kanako naggikan kanimo.
3: Pagkamaayo gayod sa katawhan sa Ginoo !
: Ang labing dako kong kalipay mao ang pagpakig-uban kanila.
4: Ang modangop sa mga diosdios
: nagdapit lang ug daghang kasamok sa ilang kaugalingon.
: Dili ako moapil sa ilang mga paghalad
: ug dili ako mosimba sa ilang mga diosdios.
5: Ikaw ra gayod, O Ginoo , ang gisaligan ko
: ug gihatagan mo ako sa tanan kong gikinahanglan.
: Ang akong kinabuhi anaa sa imong kamot.
6: Pagkaanindot gayod
: sa dapit nga gihatag mo kanako!
: Pagkamaayo gayod niini!
7: Daygon ko ang Ginoo
: kay gigiyahan niya ako.
: Sa gabii, ang akong tanlag naglamdag kanako.
8: Ang Ginoo gisunod nako kanunay
: ug wala akoy gikahadlokan
: kay ania man siya sa akong duol.
9: Busa mapasalamaton ug malipayon ako kaayo
: ug nagpuyo nga malinawon,
10: kay gipanalipdan mo ako
: gikan sa gahom sa kamatayon.
: Nag-alagad ako kanimo nga matinud-anon
: busa dili mo ako itugyan
: ngadto sa kalibotan sa mga patay.
11: Gitultolan mo ako
: sa dalan paingon sa kinabuhi;
: ang imong presensya naghatag kanakog tumang kalipay
: ug nagdalag katagbawan hangtod sa kahangtoran.