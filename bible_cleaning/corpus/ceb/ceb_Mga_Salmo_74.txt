1: Nganong gisalikway mo man kami, O Dios?
: Mapungot ka ba sa imong mga karnero hangtod sa kahangtoran?
2: Hinumdomi ang katawhan nga imong gipili kaniadto
: ug gilukat mo gikan sa kaulipnan aron mahimo nga imong katawhan.
: Hinumdomi ang Bukid sa Sion nga imong gipuy-an.
3: Ngari ug tan-awa ang tanang nangaguba;
: gilaglag sa among kaaway ang tanan diha sa Templo!
4: Ang imong mga kaaway nagsinggit nga madaugon diha sa imong Templo;
: giilog nila ang Templo ug ilang gipakayab ang kaugalingon nilang bandila ilhanan sa ilang kadaogan.
5: Sama sila sa mga mamumutol ug kahoy
: sa ilang pagpangguba pinaagi sa wasay.
6: Ug gilumpag nila pinaagi sa atsa ug martilyo
: ang kahoy nga may dibuho.
7: Gisunog nila ang imong Templo;
: gipanamastamasan nila ang imong pinuy-anan
: ug giguba nila ang tanan.
8: Mihukom sila sa paglaglag kanamo sa hingpit,
: ug gisunog nila ang tanang tigomanan sa katawhan sa Dios sa tanang dapit sa nasod.
9: Nangahanaw ang tanan namong balaang simbolo;
: wala nay propeta
: ug walay usa kanamo nga nasayod kon hangtod kanus-a kini molungtad.
10: Hangtod kanus-a ba, O Dios, magbiaybiay kanimo ang among mga kaaway?
: Hangtod ba sa kahangtoran nga biaybiayon sa kaaway ang imong ngalan?
11: Nganong wala ka man motabang kanamo?
: Nganong wala mo man bakyawa ang imong kamot?
12: Bisan pa niini, O Dios,
: ikaw ang among hari sukad pa sa sinugdanan;
: gihatag mo kanamo ang daghang kadaogan dinhi sa among yuta.
13: Gipikas mo ang dagat pinaagi sa imong kusog;
: gidugmok mo ang mga ulo sa dragon diha sa katubigan.
14: Gidugmok mo gayod ang mga ulo sa Lebiatan
: ug gihatag mo ang lawas niini ingon nga kalan-on sa mga mananap sa kamingawan.
15: Gipadagayday mo ang mga tubod ug ang mga sapa;
: gipahubas mo ang mga suba.
16: Gibuhat mo ang adlaw ug ang gabii;
: gipahimutang mo ang bulan, ang kabituonan ug ang adlaw diha sa ilang dapit.
17: Gibutangan mog mga utlanan ang kalibotan
: ug gihimo mo ang ting-init ug ang tingtugnaw.
18: Apan hinumdomi, O Ginoo , nga gibiaybiay ka sa imong mga kaaway;
: wala ka nila ilha ug gitamay ka nila.
19: Ayaw itugyan ang imong makaluluoy nga katawhan
: ngadto sa bangis nilang mga kaaway;
: ayaw kalimti sa dayon ang naalaot mong katawhan!
20: Hinumdomi ang imong kasabotan nga gihimo mo kanamo,
: kay anaa ang mga mabangis diha sa tanang mangitngit nga suok sa yuta.
21: Ayaw itugot nga mabuntog ang mga dinaugdaog.
: Himoa nga ang mga kabos ug timawa
: magdayeg sa imong ngalan.
22: Lihok na, O Dios,
: ug labani ang imong baroganan.
: Hinumdomi giunsa ka pagbugalbugal
: sa mga walay dios sa tanang adlaw.
23: Ayaw kalimti ang hugyaw sa imong mga kaaway
: ug ang kasaba nila nga walay undang.