1: Napukan na si Bel ug si Nebo, ang mga diosdios sa Babilonia,
: ug karon gikarga na lamang sa mga asno
: bug-at nga palas-anon sa gikapoy nga mga mananap.
2: Ang maong mga diosdios nangapukan,
: ug wala sila makaluwas sa ilang kaugalingon;
: nailog ug nabihag sila.
: Mao kini ang ilang dangatan.
3: Pamati kanako,
: kamong tanan nga nahibilin sa akong katawhan, ang Israel.
: Giamuma ko kamo sukad sa inyong pagkatawo.
4: Ako dili gayod mausab
: bisan pa hangtod sa inyong pagkatigulang,
: ug pas-anon ko kamo hangtod nga ubanon na kamo.
: Ako ang nagbuhat ug ako ang mopas-an,
: ako ang modala ug ako ang moluwas.
5: Kang kinsa ako ninyo ipanig-ingon
: ug kinsay itandi ninyo kanako?
6: Ang mga tawo mihatag sa ilang plata ug bulawan
: ug nagsuhol silag platero aron himoon kining diosdios
: ug ila kining gisimba.
7: Pas-anon nila kini ug dad-on;
: itungtong nila kini sa butanganan niini,
: ug magpabilin kini didto ug dili kini makalihok;
: kon may mosangpit niini,
: dili kini motubag ug dili makaluwas sa nagkalisodlisod.
8: Kamong mga daotan,
: hinumdomi kini ug pamalandongi ug itanom sa inyong hunahuna;
9: ayaw hikalimti ang nangagi
: kay ako mao ang Dios
: ug wala nay lain sama kanako.
10: Sa sinugdan pa gani nasayran ko na ang kataposan,
: ug nahibaloan ko na ang sangpotan bisan kon wala pa mahitabo;
: ipahayag ko nga dili gayod mapakyas
: ang akong plano ug tumanon ko ang tanan kong tuyo.
11: Gikan sa sidlakan magtawag akog tawo;
: mosakdop siya daw banog ug buhaton niya ang akong plano.
: Ako ang nagsulti niini ug matuman gayod kini.
12: Pamati kanako, kamong gahig ulo,
: kamong nagtuo nga layo pa ang kaluwasan.
13: Dili na madugay ug luwason ko kamo;
: dili ako maglangan ug luwason ko ang Sion
: ug pasidunggan ko ang Israel.