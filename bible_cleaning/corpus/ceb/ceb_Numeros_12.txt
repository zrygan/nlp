1: Si Miriam ug si Aaron misulti batok kang Moises tungod sa babaye nga taga-Cusi nga iyang gipangasawa.
2: Sila miingon, Si Moises ba lamang ang gipakigsultihan sa Ginoo ? Dili ba nakigsulti man usab siya kanato? Ug nabati kini ni Yahweh.
3: Si Moises maoy labing mapaubsanong tawo dinhi sa kalibotan.
4: Sa kalit lamang ang Ginoo miingon kang Moises, kang Aaron ug kang Miriam, Gawas kamong tulo ngadto sa Tolda nga Tagboanan. Ug migawas silang tulo.
5: Unya mikunsad ang Ginoo diha sa panganod ug mitindog diha sa pultahan sa Tolda. Gitawag niya si Aaron ug si Miriam ug miduol sila.
6: Ug ang Ginoo miingon kanila, Pamati kamo! Kon diha kaninyo may usa ka propeta, ako, ang Ginoo mopakita kaniya pinaagi sa panan-awon ug makigsulti kaniya pinaagi sa damgo.
7: Walay labot niini ang akong alagad nga si Moises. Gipiyalan ko siya sa pagbantay sa tibuok kong katawhan.
8: Mag-atubangay kami kon kami magsulti ug sa tataw gayod ug dili pinaagi sa mga pulong nga dili masabot ug nakakita siya sa akong bayhon. Nganong wala man kamo mahadlok sa pagdaot sa akong alagad nga si Moises?
9: Ug misilaob ang kasuko sa Ginoo batok kanila ug mibiya siya kanila.
10: Ug sa pagkawala na sa panganod ibabaw sa Tolda, si Miriam gitakboyan ug sanla ug naputi siya daw yelo. Ug sa dihang mitan-aw si Aaron kang Miriam nakita niya nga si Miriam nahimong sanlahon.
11: Ug si Aaron miingon kang Moises, Agalon ko, ayaw intawon kami siloti tungod sa binuang ug sa sala nga among nahimo.
12: Ayaw himoa si Miriam nga sama sa usa ka patayng bata kansang lawas hapit nang maut-ot sa paggula niini sa tiyan sa iyang inahan.
13: Ug si Moises mituaw sa Ginoo , O Dios, ayoha intawon si Miriam, nangaliyupo ako kanimo.
14: Apan ang Ginoo miingon kang Moises, Kon lud-an siya sa iyang amahan diha sa nawong, dili ba siya maulawan sulod sa pito ka adlaw? Pagawasa siya sa kampo sulod sa pito ka adlaw ug pagkatapos niana mahimo na nga pasudlon siya.
15: Busa si Miriam gipagawas sa kampo sulod sa pito ka adlaw ug wala manglakaw ang mga tawo hangtod nga si Miriam gipasulod pagbalik sa kampo.
16: Human niini nanglakaw ang mga tawo gikan sa Haserot ug nagkampo sila didto sa kamingawan sa Paran.