1: Si David nga anak ni Jesse mao ang tawo nga gihimo sa Dios nga bantogan ug gipili nga hari sa Dios ni Jacob ug maoy tighimo sa mga matahom nga awit sa Israel. Mao kini ang kataposang mga pulong ni David
2: Nakigsulti ang espiritu sa Ginoo pinaagi kanako,
: ania sa akong baba ang mga pulong niya.
3: Nagsulti ang Dios sa Israel, ang Dalangpanan sa Israel nag-ingon kanako
: Kon usa ka tawo maghari subay sa katarongan ug mahadlokon sa Dios,
4: modan-ag siya kanila sama sa kahayag sa kabuntagon,
: sama sa sidlak sa adlaw sa buntag nga walay panganod,
: sama sa ulan nga magpaturok sa balili sa yuta.
5: Oo, dili ba ingon niana ang pagbarog sa akong banay nga giubanan sa Dios?
: Kay naghimo siyag kasabotan nga walay kataposan uban kanako,
: maayong pagkahan-ay ug dili mausab.
: Dili ba himoon niyang malampuson ang iyang mga tabang kanako
: ug ang tanan kong tinguha?
6: Apan ang wala motuo sa Dios sama sa mga tunok nga ibalibag lamang;
: dili sila kakuptan
7: kay ang mokupot kanila kinahanglang sangkap sa puthaw ug sa bangkaw
: ug sunogon sila diha sa ilang nahimutangan.
8: Mao kini ang mga ngalan sa mga bayani nga nag-alagad kang David: si Jose-basebet, usa ka Takonihanon. Siyay pangulo sa Tulo ug nakapatay siyag 800 ka tawo pinaagi sa bangkaw sa usa lamang ka sangka.
9: Sunod kaniya mao si Eleazar, ang anak ni Dodo nga taga-Aho. Kuyog siya ni David sa paghagit nila sa mga Filistihanon nga nangandam didto alang sa panag-away apan misibog ang mga Israelita.
10: Miasdang si Eleazar ug gipamatay niya ang mga Filistihanon hangtod nga dili na niya mabakyaw ang iyang kamot ug dili na niya kabuhian ang espada. Gipadaog sila sa Ginoo niadtong adlawa ug ang gihimo sa mga Israelita sa pagpamauli nila mao ang pagpanguha sa kasangkapan sa mga Filistihanon nga ilang napatay.
11: Ug sunod niya mao si Sama, ang anak ni Age nga taga-Harar. Nagtigom ang mga Filistihanon didto sa Lehi diin may diyutayng luna nga nalukop sa mga batong ug ang mga Israelita nanagan aron paglikay sa mga Filistihanon.
12: Apan nagpabilin siya taliwala sa tanaman ug gipanalipdan niya kini ug gipamatay niya ang mga Filistihanon. Dako ang kadaogan nga gihimo sa Ginoo alang kanila.
13: Unya tulo sa katloan ka pangulo nanugbong sa ting-ani ug miadto kang David didto sa Langub sa Adulam. Niining higayona nagkampo ang usa ka pundok sa mga Filistihanon didto sa Walog sa Refaim.
14: Didto si David sa kota ug didto sa Betlehem ang kampo sa mga Filistihanon.
15: Ug miingon si David, Pagkaanindot unta kon may makapainom kanakog tubig gikan sa atabay sa Betlehem nga duol sa ganghaan!
16: Unya ang tulo ka maisog nga sundalo milatas sa kampo sa mga Filistihanon ug mikalos ug tubig sa atabay sa Betlehem duol sa ganghaan ug ila kining gidala kang David. Wala imna ni David ang tubig apan iya hinuon kining gihuwad ug gihalad sa Ginoo
17: ug miingon siya, Dili mahimo, O Ginoo , nga imnon ko kini. Imnon ko ba ang dugo sa mga tawo nga misugal sa ilang kinabuhi aron pagkalos niining tubiga? Busa wala siya moinom.
: Mao kadto ang mga buhat sa kaisog sa tulo ka bantogang sundalo.
18: Maoy pangulo sa Katloan si Abisai nga igsoon ni Joab ug ang ilang inahan mao si Seruia. Pinaagi sa iyang bangkaw nakapatay siyag 300 ka sundalo ug nahimong bantogan sama sa Katloan.
19: Siya ang labing bantogan sa Katloan ug nahimo siyang pangulo nila apan wala siya makatupong sa kabantog sa Tulo.
20: Si Benaias, ang anak ni Joyada, usa ka isog nga tawo sa Kabseel nga nakahimo ug mga dagkong buhat. Nakapatay siyag duha ka pangulo sa Moab. Milugsong usab siya ug gipatay niya ang usa ka liyon didto sa usa ka gahong, usa ka adlaw niana nga nag-ulan ug yelo.
21: Ug nakapatay siyag usa ka Ehiptohanon nga guwapo. Nagkupot ug bangkaw ang Ehiptohanon apan giadto siya ni Benaias nga nagdalag sungkod ug giagaw niya ang bangkaw sa Ehiptohanon ug gipatay niya ang Ehiptohanon sa iyang kaugalingong bangkaw.
22: Gihimo kining mga butanga ni Benaias, ang anak ni Joyada, ug nabantog ang iyang ngalan sama sa Katloan
23: apan wala siya makatupong sa kabantog sa tulo. Ug gihimo siya ni David nga pangulo sa iyang mga guwardiya.
24: Ang ubang mga sakop sa Katloan naglakip niining mosunod
: si Asahel, igsoon ni Joab
: si Elhanan, anak ni Dodo nga taga-Betlehem
25: si Sama ug si Elika nga taga-Harod
26: si Heles nga taga-Pelet
: si Ira nga anak ni Ikkes sa Tekoa
27: si Abieser nga taga-Anatot
: si Mabunai nga taga-Husa
28: si Salmon nga taga-Aho
: si Maharai nga taga-Netofa
29: si Heleb, anak ni Baana nga taga-Netofa
: si Itai, anak ni Ribai nga taga-Gibea sa Benjamin
30: si Benaias nga taga-Piraton
: si Hidai nga taga kawalogan duol sa Gaas
31: si Abialbon nga taga-Araba
: si Asmavet nga taga-Bahurim
32: si Eliaba nga taga-Saalbon
: ang mga anak ni Jasen
: si Jonatan
33: si Sama nga taga-Harar
: si Ahiam, anak ni Sarar nga taga-Harar
34: si Elifelet, anak ni Ahasbai nga taga-Maaca
: si Eliam, anak ni Ahitofel nga taga-Gilo
35: si Hesro nga taga-Carmel
: si Paarai nga taga-Arba
36: si Igal, anak ni Natan, nga taga-Soba
: si Bani nga taga-Gad
37: si Selek nga taga-Amon
: si Naharai nga taga-Beerot, ang tigdala sa hinagiban ni Joab nga anak ni Seruia
38: si Ira ug si Gareb nga taga-Jatir
39: si Urias nga Hitihanon.
: Mao kining tanan ang 37 ka bantogang mga sundalo.