1: Si Besalel, si Oholiab ug ang tanang batid nga mga tawo nga gihatagan sa Ginoo ug abilidad ug kaalam sa paghimo sa tanan nga gikinahanglan aron paghimo sa balaang Tolda, kinahanglan maghimo niining tanan sumala sa gisugo sa Ginoo .
2: Gitawag ni Moises si Besalel, si Oholiab ug ang tanang mga lalaki nga batid sa pagtrabaho, andam sa pagtabang ug gihatagan sa Ginoo sa katakos. Gisultihan sila ni Moises sa pagsugod sa trabaho.
3: Gidawat nila gikan kang Moises ang tanang halad nga gidala sa mga Israelita alang sa pagtukod sa balaang Tolda. Ang katawhan sa Israel nagpadayon sa pagdala ngadto kang Moises sa ilang mga halad matag buntag.
4: Unya ang mga tawo nga batid sa pagtrabaho nga maoy nagbuhat sa balaang Tolda namiya una sa ilang mga nagkalainlaing buluhaton ug nangadto sila kang Moises
5: ug miingon, Ang katawhan nagdalag sobra kay sa gikinahanglan sa buhat alang sa Ginoo .
6: Busa si Moises nagpadala niining mga sugo ngadto sa tibuok kampo, Ayaw na kamo pagdalag dugang pang amot alang sa pagtukod sa balaang Tolda. Tungod niini, ang mga tawo mihunong pagdalag amot.
7: Ang natigom nga halad sobra pa kay sa gikinahanglan aron paghuman sa trabaho.
8: Ang tanan nga labing batid nga mga trabahador maoy naghimo sa Tolda nga Tagboanan. Gihimo kini ginamit ang napulo ka panapton nga hinimo gikan sa lino nga pinong pagkalubid, asul, tapol ug pula nga delana nga may hulagway sa kerubin nga maayong pagkaborda.
9: Ang matag panapton may gitas-on nga 12 ka metros ug gilapdon nga duha ka metros. Managsama kadagko ang tanan.
10: Gisumpaysumpay nila pagtahi ang lima ka panapton ug mao usab kini ang ilang gihimo sa laing lima ka panapton.
11: Unya gigalongan nilag asul nga panapton ang ngilit sa matag hut-ong niini.
12: Gibutangan nilag 50 ka galong ang tanang panapton sa unang hut-ong ug 50 usab ka galong nga tugbang niini sa kataposang panapton sa ikaduhang hut-ong.
13: Naghimo usab silag 50 ka bulawan nga kaw-itanan ug gipakabit nila niini ang duha ka hut-ong sa mga panapton.
14: Unya naghimo silag 11 ka panapton nga gikan sa balhibo sa kanding aron himoong atop sa Tolda.
15: Ang matag panapton may gitas-on nga 13 ka metros ug may gilapdon nga duha ka metros. Samag gidak-on ang tanan.
16: Gisumpaysumpay nila pagtahi ang lima niini ingon man ang nahibilin nga unom ka panapton.
17: Unya gibutangan nilag 50 ka galong ang daplin sa kataposang panapton sa unang hut-ong ug 50 ka galong sa daplin sa kataposang panapton sa ikaduhang hut-ong.
18: Naghimo silag 50 ka kaw-itanan nga bronsi aron pagsumpay sa duha ka hut-ong nga panapton ug aron matibuok ang Tolda.
19: Naghimo usab silag atop sa Tolda gikan sa panit sa laking karnero ug laing atop nga hinimo gikan sa panit sa kanding nga isapaw niini.
20: Unya naghimo silag tul-id nga mga tabla nga acasia alang sa Tolda nga Tagboanan.
21: Ang matag usa ka tabla may gitas-on nga upat ug tunga ka metros ug may gilapdon nga 68 ka sentimetros.
22: Ang tanang tabla gihimoag duha ka diladila aron masumpay kini.
23: Naghimo usab silag 20 ka tabla alang sa kilid nga dapit sa habagatan
24: ug gibutangan kinig 40 ka sukaranan nga plata, duha ka sukaranan sa matag tabla aron pagsangga sa duha ka diladila niini.
25: Naghimo usab silag 20 ka tabla alang sa amihanan nga kilid sa Tolda
26: ug gibutangan kinig 40 ka sukaranan nga plata, duha ka sukaranan sa matag tabla.
27: Alang sa likod sa Tagboanan dapit sa kasadpan, naghimo silag unom ka tabla
28: ug duha ka tabla alang sa mga eskina sa likod sa Tolda.
29: Kining mga tabla nga gibutang sa mga eskina gitakdo ngadto sa unang argulya. Ang duha ka tabla nga nagporma sa duha ka eskina gihimo niining paagiha.
30: Busa may walo ka mga tabla ug 16 ka mga sukaranan nga plata, duha sa matag tabla.
31: Naghimo usab siyag balabag gikan sa kahoyng acasia, lima alang sa mga tabla sa usa ka kilid sa tolda,
32: lima alang sa mga tabla sa pikas nga kilid ug lima usab alang sa mga tabla nga dapit sa kasadpan didto sa likod.
33: Unya naghimo silag balabag nga gibutang diha sa tungatunga ug gipalapos gikan sa usa ka tumoy ngadto sa pikas tumoy.
34: Gihapinan nilag bulawan ang mga tabla ug gibutangag mga argulyang bulawan aron balhogan sa mga balabag nga gihapinan usab ug bulawan.
35: Unya naghimo silag tabil gikan sa asul, tapol ug pula nga delana ug sa lino nga pinong pagkalubid nga gibordahag hulagway sa mga kerubin.
36: Naghimo usab silag upat ka haligi nga acasia aron maoy pakabitan sa tabil. Gihapinan nila kinig bulawan ug gibutangan ug kaw-itanan nga bulawan usab. Unya naghimo silag upat ka sukaranan nga plata aron maoy pasukaran sa mga haligi.
37: Alang sa pultahan sa Tolda naghimo usab sila ug tabil nga asul, tapol ug pula nga delana ug pinong lino nga binordahan.
38: Naghimo usab silag lima ka haligi nga gibutangag kaw-itanan ug gihapinag bulawan ang mga tumoy. Ang mga bangan niini, bulawan usab apan ang lima ka sukaranan niini bronsi.