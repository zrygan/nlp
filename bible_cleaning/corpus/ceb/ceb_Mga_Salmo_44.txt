1: O Dios, gisuginlan kami sa among mga katigulangan
: ug nadungog namo ang dagkong mga butang nga gihimo mo sa ilang panahon
: sa karaang panahon
2: ang paghingilin mo sa ubang katawhan
: ug ang imong pagpahimutang sa imong katawhan sa ilang yuta;
: ang pagsilot mo sa ubang kanasoran
: ug ang pagpauswag mo sa imong katawhan.
3: Wala mapanag-iya sa imong katawhan ang yuta pinaagi sa ilang mga espada;
: o pinaagi sa ilang gahom,
: kondili sa imong gahom ug kusog ug sa imong presensya
: kay gikahimut-an mo man sila.
4: Ikaw ang akong hari ug Dios
: nga naghatag ug kadaogan sa mga kaliwat ni Jacob!
5: Pinaagi sa imong gahom,
: giyatakyatakan namo ang among mga kaaway,
: ug pinaagi kanimo gipildi namo sila.
6: Wala ako magsalig sa akong pana
: o sa akong espada aron pagluwas kanako.
7: Apan giluwas mo kami gikan sa among mga kaaway
: ug gibuntog mo ang nasilag kanamo.
8: Daygon ka namo kanunay
: ug magpasalamat kami kanimo hangtod sa kahangtoran.
9: Apan karon, O Dios,
: gisalikway mo kami ug gitugyan sa kapildihan,
: ug wala na ikaw mag-uban sa among kasundalohan.
10: Gipasibog mo kami gikan sa among mga kaaway,
: ug giilog nila ang among mga kabtangan.
11: Gitugot mo nga pangihawon kami sama sa mga karnero,
: ug gipatibulaag ngadto sa nagkalainlaing kanasoran.
12: Gibaligya mog barato kaayo ang imong katawhan,
: ug wala ka magpaganansya bisag diyutay na lang.
13: Gihimo mo kami nga kataw-anan sa among mga silingan.
: Gibugalbugalan ug gibiaybiay nila kami.
14: Gihimo mo kaming talamayon taliwala sa kanasoran,
: ug nagpanglingo sila agig pagyubit kanamo.
15: Kanunay akong gibatig kaulaw,
: ug wala na akoy nawong nga ikaatubang
16: tungod sa mga yam-id ug pagbiaybiay nga nadungog ko
: gikan sa akong mga kaaway ug niadtong nagdumot kanako.
17: Kining tanan nahitabo kanamo
: bisag wala kami mahikalimot kanimo
: o makalapas sa kasabotan nga imong gihimo uban kanamo.
18: Nagmasinugtanon kami kanimo,
: ug wala namo supaka ang imong mga sugo.
19: Apan gipasagdan mo kami taliwala
: sa ihalas nga mga mananap;
: ug gibiyaan mo kami diha sa labing mangiob nga dapit.
20: Kon mihunong pa kami pagsimba sa among Dios
: ug nag-ampo na sa mga dios sa laing nasod,
21: masayod ka gayod unta niini
: kay nasayod ka man sa hunahuna sa tawo.
22: Apan tungod kanimo, O Dios,
: gipakasama kami sa mga karnero nga ihawonon,
: ug sa tanang panahon gihulga sa kamatayon.
23: Pagmata na, O Ginoo!
: Nganong natulog ka man?
: Bangon! Ayaw kami isalikway hangtod sa kahangtoran!
24: Nganong gibiyaan mo man kami?
: Ayaw intawon hikalimti nga kami nag-antos ug gidaugdaog.
25: Nalup-og na kami
: ug nahapla sa yuta.
26: Dali ug tabangi kami!
: Luwasa kami tungod sa imong gugma nga walay paglubad.