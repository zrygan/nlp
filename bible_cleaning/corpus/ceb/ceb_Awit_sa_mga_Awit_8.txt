1: Maayo pa unta kon ikaw akong igsoong lalaki,
: ug ang inahan ko maoy nagmatuto kanimo.
: Sa ingon, kon hitagboan ko ikaw sa dalan,
: kahagkan ko ikaw ug walay tawong manumbaling.
2: Dad-on ko ikaw sa balay sa akong inahan,
: diin makatudlo ka kanako sa gugma;
: hatagan ko ikaw ug mahumot nga bino
: nga hinimo gikan sa kahoyng granada.
3: Kaunlanan ko ang wala mong kamot,
: samtang maghapohap kanako ang tuo mong kamot.
4: Saari ako, mga babaye sa Jerusalem,
: nga dili ninyo tugawon ang among paghigugmaay.
5: Kinsa ba kining nagpaingon nganhi gikan sa kamingawan,
: nga nakig-agbay sa iyang hinigugma?
: Gipukaw ko ikaw ubos sa landong sa kahoyng mansanas,
: sa dapit diin ka ipanganak sa imong inahan ug diin ka matawo.
6: Ako ra gayod ang higugmaa;
: ako ra gayoy gaksa.
: Ang gugma sama kagamhanan sa kamatayon,
: ug ang kainit sa maong pagbati sama sa lubnganan.
: Mosilaob kini daw kalayo
: ug ang kapintas niini mougdaw sa bisan unsa.
7: Dili kini mapalong bisag unsa kadaghan sa tubig nga ibubo niini,
: bisan pag bul-og sa baha.
: Ug kon may tawong mopalit ug gugma pinaagi sa salapi,
: mga yam-id lamang ang iyang madawat.
8: May igsoon kaming babaye nga bata pa
: ug gamay pa siyag suso.
: Unsa may among buhaton alang kaniya
: kon may batan-on nga mangulitawo kaniya?
9: Kon kota pa siya,
: panalipdan namo siyag tore nga plata;
: kon ganghaan pa siya,
: panalipdan namo siyag tabla nga sidro.
10: Kota ako ug ang akong mga suso maoy tore niini.
: Unya uban sa akong hinigugma
: nakaplagan ko ang kalipay ug kalinaw.
11: May parasan si Solomon didto sa Baal Hamon.
: Gipaatiman niya kini sa mga mag-uuma;
: ang matag usa kanila nag-abang niinig usa ka libo ka salapi.
12: Alang kang Solomon ang usa ka libo ka salapi
: ug ang mga mag-uuma makabahin ug duha ka gatos.
: May kaugalingon akong parasan!
13: Hinigugma ko,
: namati kanato ang akong mga kauban.
: Gikan sa tanaman, padungga ako sa imong tingog.
14: Duol kanako, hinigugma ko,
: duol kanako sama sa lagsaw nga anaa sa kabukiran
: diin nanubo ang mga tanom nga mahumot.