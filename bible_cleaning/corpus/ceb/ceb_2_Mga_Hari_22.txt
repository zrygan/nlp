1: Walo ka tuig ang panuigon ni Josias sa pagsugod niya paghari sa Juda ug naghari siya sulod sa 31 ka tuig didto sa Jerusalem. Si Idida nga anak ni Hadaya nga taga-Boscat maoy iyang inahan.
2: Matarong siya atubangan sa Ginoo ug gisunod niya ang gibuhat sa iyang katigulangan nga si David. Wala gayod siya motipas sa dalan nga matarong.
3: Sa ika-18 nga tuig sa paghari ni Josias, gisugo niya si Safan pag-adto sa Templo. Si Safan mao ang sekretaryo sa hari. Anak siya ni Asalias ug apo ni Mesullam. Giingnan siya sa hari,
4: Lakaw ngadto kang Hilkias, ang Pangulong Pari, aron iphon niya ang kuwarta sa katawhan nga nadawat sa mga pari nga nagbantay sa pultahan sa Templo sa Ginoo .
5: Ipahatag kini ngadto sa mga nagdumala sa trabaho sa Templo aron silay mohatag niini ngadto sa mga trabahador nga nag-ayo niini,
6: sa mga panday ug mga kantero ug ibayad sa mga kahoy ug sinapsapan nga mga bato aron gamiton pag-ayo sa Templo.
7: Apan ayaw sila pangayoi ug husay sa kuwarta nga gipiyal kanila kay dili man sila tikasan.
8: Unya si Hilkias, ang Pangulong Pari, miingon kang Safan, Nakit-an ko ang basahon sa Balaod didto sa Templo. Ug gihatag ni Hilkias kang Safan ang basahon ug gibasa kini ni Safan.
9: Unya miadto si Safan sa hari ug gibalitaan niya ang hari bahin sa kuwarta. Miingon siya, Gihurot pagkuha sa imong mga sulugoon ang kuwarta didto sa Templo ug gihatag nila kini ngadto sa mga nagdumala sa trabaho.
10: Unya giingnan ni Safan ang hari, Gihatagan akog basahon ni Hilkias. Ug gibasa kini ni Safan atubangan sa hari.
11: Sa pagkabati sa hari sa nahisulat sa basahon sa balaod, gigisi niya ang iyang bisti.
12: Ug gisugo sa hari si Hilkias nga pari, ug si Ahikam nga anak ni Safan ingon man si Acbor nga anak ni Mikias ug si Safan mismo lakip si Asias, ang sinaligan sa hari. Miingon ang hari kanila,
13: Lakaw, pagpakisayod kamo sa Ginoo alang kanako ug sa katawhan sa Juda bahin niining basahona kay nasuko pag-ayo ang Ginoo kanato kay wala man tumana sa atong katigulangan ang nasulat niining basahona.
14: Busa si Hilkias, si Ahikam, si Acbor, si Safan ug si Asias miadto aron pagpakisayod sa usa ka babaye nga ginganlag Hulda, usa ka propeta nga nagpuyo sa bag-ong bahin sa Jerusalem. Ang iyang bana mao si Shallum nga anak ni Tikva ug apo ni Harhas nga kaniadto tinugyanan sa mga bisti didto sa Templo. Gisuginlan nila si Hulda sa nahitabo
15: ug gipabalik sila ni Hulda ngadto sa hari aron paghatag kaniya
16: niining mosunod nga mensahe gikan sa Ginoo , Silotan ko ang Jerusalem ug ang tanang katawhan niini sumala sa nahisulat sa basahon nga nabasa sa hari.
17: Gisalikway nila ako ug naghalad sila ngadto sa ubang mga diosdios busa gihagit nila ang akong kasuko tungod sa ilang nabuhat. Nahagit ang akong kasuko batok sa Jerusalem ug dili kini mapuypoy.
18: Ug bahin sa hari mismo nga nagsugo kaninyo dinhi, ako, ang Ginoo nga Dios sa Israel nag-ingon: Namati ka sa nahisulat sa basahon
19: ug naghinulsol ug nagpaubos sa imong kaugalingon sa akong atubangan. Gigisi nimo ang imong bisti ug mihilak ka sa dihang nakadungog ka nga nagtinguha ako sa pagsilot sa Jerusalem ug sa mga katawhan niini. Oo, himoon ko kini nga makalilisang nga talan-awon ug tinunglo nga dapit. Apan nabati ko ang imong pag-ampo.
20: Busa ang silot nga ipahamtang ko sa Jerusalem moabot lamang human sa imong kamatayon. Mamatay ka nga malinawon.
: Ang mga tawo mibalik ngadto kang Hari Josias uban niining maong mensahe.