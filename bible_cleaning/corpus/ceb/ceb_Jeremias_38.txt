1: Si Sefatias nga anak ni Matan, si Gedalias nga anak ni Pasur, si Jehukal nga anak ni Selemias ug si Pasur nga anak ni Malkias nakadungog sa akong gisulti sa katawhan nga
2: nag-ingon ang Ginoo , Kinsa kadtong magpabilin sa siyudad mamatay gayod sa gubat, sa gutom o sa sakit. Apan ang mogula sa siyudad ug moampo sa kasundalohan sa Babilonia dili mamatay kondili magpabiling buhi.
3: Giingnan ko pa gayod ang katawhan nga nag-ingon ang Ginoo , Itugyan ko kining siyudara ngadto sa kasundalohan sa hari sa Babilonia ug mailog gayod nila kini.
4: Unya ang mga opisyal miingon sa hari, Angay patyon kining tawhana. Ang iyang gisulti makapatalaw sa atong mga sundalo ug mao usab kini ang iyang gibuhat ngadto sa tanang tawo sa siyudad. Makadaot sa katawhan nga nahibilin sa siyudad kining tawhana. Nagtinguha lamang siya sa pagdaot kanila.
5: Busa miingon si Hari Sedekias, Kon mao kana, kamoy bahala kaniya. Dili ako makapugong kaninyo.
6: Busa gikuha nila ako ug gidala ug gitunton didto sa atabay ni Prinsipe Malkias nga didto usab mahimutang sa hawanan sa palasyo. Wala nay tubig ang maong atabay ug lapok na lamang ang didto sa sulod niini, busa nalubong ako sa lapok.
7: Apan si Ebedmelec, ang Etiopianhon nga usa ka yunuko nga didto magtrabaho sa palasyo nakabalita nga gibanlod ako sa atabay. Niadtong higayona ang hari didto naglingkod sa Ganghaan sa Benjamin
8: ug migawas si Ebedmelec sa palasyo ug giingnan niya ang hari,
9: Kamahalan, ang gibuhat niining mga tawhana dili maayo. Ilang gihulog si Jeremias sa atabay ug mamatay gayod siya sa gutom. Wala nay pagkaon sa siyudad.
10: Busa gimandoan sa hari si Ebedmelec sa pagdalag tulo ka tawo aron kuhaon ako sa dili pa ako mamatay.
11: Busa nagkuha si Ebedmelec ug mga tawo ug miadto siya sa palasyo, sa lawak nga tipiganan sa mga butang ug nagkuha siyag mga nuog. Iya kining gitunton sa pisi paingon kanako.
12: Unya giingnan ako ni Ebedmelec, Ibutang kining panapton diha sa imong ilok aron dili ka sakitan sa pisi. Gibuhat ko kini
13: ug gibitad nila ako. Ug human niini didto na ako bilanggoa sa hawanan sa palasyo.
14: Unya gipatawag ako ni Hari Sedekias ngadto sa ikatulong ganghaan sa Templo. Giingnan niya ako, May ipangutana ako kanimo ug buot kong tug-anan mo ako sa tanan.
15: Mitubag ako, Kon sultihan ko ikaw sa matuod, imo akong ipapatay ug kon tambagan ko ikaw, dili mo tagdon ang itambag ko kanimo.
16: Busa sikreto nga misaad si Hari Sedekias kanako. Miingon siya, Ipanumpa ko sa ngalan sa Ginoo nga naghatag kanatog kinabuhi nga dili ko gayod ikaw patyon o itugyan sa mga tawo nga buot mopatay kanimo.
17: Unya gisultihan ko si Sedekias nga ang Ginoo nga Labing Gamhanan, ang Dios sa Israel, nag-ingon, Kon moampo ka sa mga opisyal sa hari sa Babilonia, maluwas ang imong kinabuhi ug dili sunogon kining siyudara. Maluwas ka lakip ang imong panimalay.
18: Apan kon dili ka moampo, kining siyudara itugyan ngadto sa kasundalohan sa Babilonia. Ila kining sunogon ug dili ka makaikyas gikan kanila.
19: Apan mitubag si Hari Sedekias, Nahadlok ako sa mga Judio nga mitipon sa mga sundalo sa Babilonia. Tingali unyag itugyan ako ngadto kanila ug ila akong pasipad-an.
20: Dili ka itugyan ngadto kanila, mitubag ako. Sunda ang gisulti sa Ginoo kanimo ug walay mahitabo kanimo ug maluwas ang imong kinabuhi.
21: Apan kon dili ka moampo mahitabo kanimo ang gipakita sa Ginoo kanako pinaagi sa panan-awon
22: ang tanang babaye nga nahibilin sa palasyo gidala ngadto sa mga opisyal sa hari sa Babilonia. Pamatia ang ilang giingon samtang sila naglakaw,
: Gilimbongan ang hari sa labing suod niyang mga higala;
: misunod siya sa ilang hukom.
: Ug karon nga nalubong na sa lapok ang iyang mga tiil,
: gibiyaan nila siya.
23: Unya midugang ako sa pag-ingon, Ang tanang babaye ug kabataan panad-on ngadto sa Babilonia ug ikaw mismo dili gayod makaikyas. Bihagon ka sa hari sa Babilonia ug sunogon kining siyudara.
24: Mitubag si Sedekias, Ayaw isugilon kang bisan kinsa kining atong panagsulti aron dili mamiligro ang imong kinabuhi.
25: Kon makabalita ang mga opisyal nga nakigsulti ako kanimo, anhion ka nila ug pangutan-on ka kon unsay atong gipanagsultihan. Saaran ka nila nga dili ka patyon kon tug-anan mo sila.
26: Apan ingna sila nga igo ka lang mihangyo kanako nga dili ka ipadalag balik ngadto sa balay ni Jonatan aron dili ka mamatay didto.
27: Unya nangabot gayod ang tanang opisyal aron sa pagsukitsukit kanako ug gitubag ko sila sumala sa gitugon sa hari kanako. Wala silay laing nahimo kay wala may laing nakadungog sa among panagsulti.
28: Busa nagpabilin ako didto sa hawanan sa palasyo hangtod sa adlaw nga nailog sa kasundalohan sa Babilonia ang Jerusalem.