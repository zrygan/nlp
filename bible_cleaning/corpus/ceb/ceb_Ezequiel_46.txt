1: Nag-ingon ang Ginoong Dios , Ang pultahan sa hawanan nga dapit sa sulod nga nag-atubang sa sidlakan kinahanglan tak-opan sulod sa unom ka adlaw nga tingtrabaho apan ablihan kini sa Adlaw nga Igpapahulay ug sa Bag-ong Subang sa Bulan.
2: Kinahanglan nga mosulod ang pangulo agi sa lawak-agianan sa ganghaan kon gikan siya sa gawas ug anha siya magbarog duol sa haligi sa pultahan. Ang mga pari maoy mohalad sa iyang halad nga sunogon ug sa iyang halad alang sa pakigdait ug anha siya mosimba diha sa tugkaran sa pultahan. Unya mogula siya apan ang pultahan dili takpan hangtod sa gabii.
3: Anha ako simbaha sa katawhan sa atubangan sa ganghaan sa panahon sa mga Adlaw nga Igpapahulay ug sa Bag-ong Subang sa Bulan.
4: Unom ka buok nating karnero nga walay tatsa ug usa ka torong karnero nga wala usay tatsa ang ihalad sa pangulo ngari kanako sa Adlaw nga Igpapahulay.
5: Ug ang halad nga pagkaon nga ipauban sa laking kanding 17.5 ka litro ug ang halad sa uhay uban sa unom ka nating karnero mag-agad sa iyang masarangan. Paubanan niya ug upat ka litrong lana ang matag 17.5 ka litro nga halad nga pagkaon.
6: Sa Adlaw sa Bag-ong Subang sa Bulan ihalad niya ang usa ka torong baka, unom ka nating karnero ug usa ka torong karnero nga pulos walay tatsa.
7: Andamon sa pangulo ang iyang halad sa uhay nga 17.5 ka litro uban sa usa ka torong karnero ug ang halad nga pagkaon uban sa mga nating karnero mag-agad sa iyang masarangan. Paubanan niyag mga upat ka litrong lana ang matag halad nga pagkaon.
8: Inigsulod sa pangulo, adto siya moagi sa lawak-agianan sa ganghaan ug mogula siya sa mao gihapong ganghaan.
9: Inigduol sa mga tawo ngadto sa Ginoo sa panahon sa mga kasaulogan nga gitakda, ang mosulod sa ganghaan sa amihanan kinahanglan nga mogula sa ganghaan dapit sa habagatan ug ang mosulod sa ganghaan nga dapit sa habagatan kinahanglan nga mogula sa ganghaan dapit sa amihanan. Walay tugotan sa paggula sa ganghaan nga iyang giagian sa pagsulod.
10: Inigsulod nila, mouban kanila pagsulod ang pangulo ug iniggula nila, mogula usab siya.
11: Sa panahon sa mga kasaulogan ug sa mga gitakda nga mga panahon, ang halad nga uhay uban sa torong baka ug torong karnero kinahanglan 17.5 ka litro. Ang halad nga kalan-on nga ipauban sa mga nating karnero mag-agad sa maabot sa maghalad. Ang matag halad nga pagkaon patabanan ug upat ka litrong lana.
12: Kon ang hari maghimog kinabubut-ong halad nga sunogon o halad alang sa pakigdait, adto siya paagia sa ganghaan nga nag-atubang sa sidlakan ug kining maong mga halad ihalad niya sama sa iyang himoon sa Adlawng Igpapahulay. Unya mogula siya ug ang ganghaan tak-opan.
13: Ang Ginoo nag-ingon, Adlaw-adlaw kinahanglan nga usa ka nating karnero nga usa ka tuig ang kagulangon ug walay tatsa ang ihalad ngari kanako. Ihalad kini matag buntag pinaagi sa pagsunog.
14: Kinahanglan paubanan kinig halad nga pagkaontulo ka litro nga harina nga gimasa ug mga usa ug tunga ka litrong lana. Kini ang iyang halad sa uhay nga ipauban sa halad nga sunogon ngari kanako.
15: Mao kini ang ihalad matag buntag ug kini magpadayon kanunay.
16: Mao kini ang giingon sa Ginoong Dios , Kon ang pangulo mohatag ug yuta ngadto sa iyang anak nga lalaki, ang maong yuta mapanag-iya sa maong anak.
17: Apan kon usa sa iyang mga ulipon maoy iyang hatagan, ang ulipon manag-iya niini hangtod sa Tuig nga Tinghatag ug Kagawasan ug ang maong gasa mahibalik sa pangulo. Apan ang kabilin nga gihatag ngadto sa iyang anak dili na mabakwi.
18: Dili mahimo sa pangulo ang pagpanag-iya sa kabilin sa ubang tawo pinaagi sa paghingilin kanila. Kinahanglan nga ang iyang ibahin sa iyang mga anak mao ra gayod ang kabtangan nga iyang kaugalingon aron nga walay mawad-ag yuta sa akong katawhan.
19: Unya gidala ako sa tawo agi sa pultahan tupad sa ganghaan nga paingon sa mga balaang lawak sa mga pari nga dapit sa amihanan. Didto sa kasadpang bahin nakita ko ang usa ka dapit nga iyang giingon kanako.
20: Ug giingnan niya ako, Anhi lutoa sa mga pari ang mga halad alang sa sala ug anhi usab nila lutoa ang halad nga pagkaon aron dili nila kini dad-on sa gawas nga hawanan ug sa ingon, dili motapon sa mga tawo sa pagkabalaan niini.
21: Unya gidala ako niya didto sa gawas nga hawanan ug ngadto sa upat ka eskina niini. Sa matag eskina sa hawanan may hawanan usab.
22: Didto sa upat ka eskina sa hawanan may mga gagmay nga hawanan usab, 20 ka metros ang gitas-on ug 15 ka metros ang gilapdon ug managsamag gidak-on ang upat.
23: Sa sulod sa upat ka hawanan may usa ka laray nga sinapsapang bato ug may abohan sa taliwala niini.
24: Unya giingnan niya ako, Mao kini ang kusina sa mga pari ug anhi lutoa ang halad sa mga tawo.