1: Sa ikatulong tuig sa paghari ni Belsazar, ako, si Daniel, nagdamgo. Mao kini ang ikaduha kong panan-awon.
2: Nakita ko sa akong panan-awon nga didto ako sa Susa, ang kapital sa lalawigan sa Elam. Niadtong tungora didto ako sa Suba sa Ulai.
3: Sa pagtan-aw ko, akong nakita ang usa ka torong karnero nga nagbarog daplin sa suba. Tag-as ang duha ka sungay niini apan ang usa mubo-mubo ug ang taas ulahing mitubo.
4: Nakita ko nga ang torong karnero nagdagan paingon sa kasadpan ug sa amihanan ug sa habagatan ug walay mananap nga makasukol o makabuntog niini. Busa gibuhat niini ang iyang gusto ug nagpasigarbo kini sa iyang kaugalingon.
5: Samtang ako namalandong, nakita ko ang usa ka laking kanding gikan sa kasadpan nga milatas sa tibuok kalibotan ug wala magtunob sa yuta. Tungatunga sa mga mata niini may usa ka sungay nga taas kaayo.
6: Ang torong kanding miduol sa torong karnero nga may duha ka sungay nga nakita ko daplin sa suba ug sa dakong kapintas midasmag kini sa karnero.
7: Nakita ko ang paghasmag niini ngadto sa karnero. Namungot kini pag-ayo ug gisungag niini ang karnero ug nabali ang duha ka sungay sa karnero. Ang karnero wala makasukol sa kanding ug natumba kini sa yuta ug gitamaktamakan sa kanding ug walay nakaluwas sa karnero.
8: Unya ang kanding labihang nakapasigarbo sa iyang kaugalingon ug sa dihang nahimo na siyang gamhanan nabali ang iyang sungay apan puli niini miturok ang upat ka tag-as nga sungay. Ang usa nag-atubang sa amihanan, ang usa sa habagatan, ang usa sa sidlakan ug ang usa sa kasadpan.
9: Gikan sa usa niining upat ka sungay may miturok nga gamayng sungay nga mitubo hangtod nga midako pag-ayo ug nag-atubang kini sa habagatang silangan ug sa matahom nga yuta.
10: Mitubo pa gayod ang sungay sa kanding hangtod sa langit ug gitambog niini ngadto sa yuta ang pipila ka hut-ong sa mga bituon ug giyatakyatakan kini.
11: Nagpasigarbo ang kanding sa iyang kaugalingon ug nakigparang kini sa Pangulo sa mga binuhat nga atua sa langit. Gikuha niini gikan sa Pangulo sa mga binuhat nga atua sa langit ang inadlawng halad nga sunogon ug gilumpag niini ang Templo.
12: Ug ang tanang binuhat nga atua sa langit gitugyan ngadto kaniya lakip ang inadlawng halad alang sa sala. Giyatakan niini ang kamatuoran ug nagmalampuson kini sa tanan niyang paningkamot.
13: Unya nabati ko ang usa ka anghel nga nangutana sa laing anghel, Kanus-a ba kutob ang mga hitabo nga nakita diha sa panan-awon: ang paghimo sa inadlawng halad nga sunogon, ang paglapas nga mosangpot sa kalaglagan ug ang pagtugyan sa Templo ug sa mga binuhat nga atua sa langit aron yatakyatakan?
14: Ug mitubag ang usa ka anghel, 1,150 ka adlaw nga dili himoon ang gabhion ug buntagon nga paghalad unya mapasig-uli ang Templo sa hustong kahimtang.
15: Sa diha nga nakita ko ang panan-awon, naninguha ako sa pagsabot niini. Unya mibarog sa atubangan nako ang usa ka binuhat nga maorag tawo.
16: Ug tungatunga sa Suba sa Ulai nabati ko ang usa ka tingog nga miingon, Gabriel, pasabta kining tawhana sa kahulogan sa damgo.
17: Busa miduol siya kanako. Nalisang ako ug mihapa ako sa yuta. Apan giingnan ako niya, Sabta, O tawo, ang panan-awon mahitungod sa kataposan sa kalibotan.
18: Samtang nakigsulti siya kanako, nawad-an akog panimuot nga naghapa sa yuta apan gikuptan ako niya ug gipatindog.
19: Giingnan ako niya, Sayran ko ikaw sa sangpotanan sa kapungot sa Dios. Ang maong panan-awon naghulagway sa gitagal nga kataposan.
20: Ang torong karnero nga may duha ka sungay mao ang hari sa Media ug ang hari sa Persia.
21: Ug ang laking kanding mao ang hari sa Grecia ug ang dakong sungay tungatunga sa duha niya ka mata mao ang unang hari.
22: Ingon nga kining sungaya nabali, mabahin usab ang maong gingharian ngadto sa upat ka gingharian apan dili kini makatupong sa pagkagamhanan sa unang gingharian.
23: Ug sa kataposang mga adlaw sa ilang paghari, sa dihang naghingapin na ang ilang pagkamalapason, motungha ang usa ka bangis nga hari nga makasabot sa mga tanghaga.
24: Mahimo siyang gamhanan kaayo ug maghimo siyag makalilisang nga kadaot ug molampos siya sa iyang buhaton ug buntogon niya ang mga gamhanang tawo ug ang mga tawong balaan.
25: Pinaagi sa iyang kaigmat, molampos siya sa iyang pagpanglimbong ug magpasigarbo siya sa iyang kaugalingon. Laglagon niya ang daghang tawo sa walay pagpasidaan kanila ug gani mosupil siya sa Pangulo sa mga prinsipe apan mabuntog siya nga dili pinaagi sa gahom sa tawo.
26: Matuod ang imong nakita mahitungod sa gabhion ug buntagon nga paghalad apan ayaw kini ipanugilon kay dugay pa man kini mahitabo.
27: Unya nagluya ako ug nasakit sulod sa pipila ka adlaw. Sa pagkaayo na nako mipadayon ako pag-alagad sa hari apan nalibog ako sa panan-awon ug wala ako makasabot niini.