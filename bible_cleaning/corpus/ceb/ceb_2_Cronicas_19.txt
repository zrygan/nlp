1: Si Josafat, ang hari sa Juda, mipauli sa Jerusalem nga wala maunsa.
2: Ug gitagbo siya ni propeta Jehu, anak ni Hanani, ug giingnan, Nganong mitabang ka man sa tawong daotan ug milaban niadtong nagsalikway sa Ginoo ? Tungod niini, napungot ang Ginoo kanimo.
3: Apan may maayo pa nga anaa kanimo kay giwagtang mo man ang larawan sa diosa nga si Asera nga gisimba sa katawhan ug naninguha ka sa pagsunod sa kabubut-on sa Dios.
4: Bisag didto magpuyo si Josafat sa Jerusalem, giadto niya ang iyang katawhan didto sa Berseba hangtod sa kabungtoran sa Efraim ug gidala niya sila balik sa Ginoo , ang Dios sa ilang katigulangan.
5: Nagtudlo siyag mga maghuhukom sa tanang kinutaang siyudad sa Juda
6: ug giingnan niya sila, Pagmatngon kamo sa inyong buhaton. Ayaw kamo paghukom aron sa pagpahimuot sa tawo kondili sa Dios. Mag-uban siya kaninyo sa inyong paghatag ug hukom.
7: Busa pagbaton kamog kahadlok sa Ginoo kay dili buot ang Ginoo nga atong Dios nga tuison ninyo ang hustisya o magpaborpabor o modawat kamog suborno.
8: Nagtudlo pa gayod si Josafat ug mga Levita, mga pari ug mga pangulo sa mga banay sa Israel aron paghukom alang sa Ginoo bahin sa mga panagbingkil. Didto sila papuy-a sa Jerusalem.
9: Iya silang giingnan, Tumana ninyo ang inyong katungdanan sa kinasingkasing aron pagpahimuot sa Ginoo .
10: Kon ang inyong mga kadugo bisag diin silang siyudara magpuyo may kaso nga pahukman kaninyo bahin sa pagpatay, bahin sa balaod o kasugoan o tulomanon, kinahanglan nga inyo silang pahimangnoan sa dili pagpakasala atubangan sa Ginoo aron dili sila ug kamo mahiagom sa kapungot sa Ginoo . Kinahanglan nga inyo gayod kining tumanon.
11: Si Amarias, ang Pangulong Pari, maoy inyong pangulo bahin sa mga butang mga may kalabotan sa Ginoo . Si Zebadias nga anak ni Ismael, ang gobernador sa Juda, maoy inyong pangulo sa tanang butang nga may kalabotan sa hari ug ang mga Levita maoy inyong mga luyoluyo. Pagmadasigon kamo ug hinaot unta nga ubanan sa Ginoo ang matarong.