1: Nag-ingon ang Ginoo , Katawhan sa Babilonia, padad-an ko kamog kusog nga hangin nga maoy moguba kaninyo ug sa inyong nasod.
2: Ipadala ko ang mga langyaw aron paggun-ob sa Babilonia sama sa usa ka hangin nga mopadpad sa uhot ngadto sa layo. Inig-abot sa maong adlaw, sulongon nila ang tibuok Babilonia ug biyaan nga wala nay nahot.
3: Dili nila hatagag higayon ang kasundalohan sa Babilonia sa paggamit sa ilang mga pana o sa panalipod sa dughan. Dili nila sayloan ang mga batan-ong lalaki ug hutdon nilag pamatay ang tanang sundalo.
4: Magbuy-od sila nga pulos samaran ug patay na diha sa kadalanan sa ilang mga siyudad.
5: Ako, ang Ginoo nga Balaang Dios sa Israel, wala magsalikway sa Israel ug sa Juda bisan pag nakasala sila kanako.
6: Kagiw gikan sa Babilonia ug luwasa ang inyong kinabuhi! Ayaw itugot nga mangamatay kamo tungod sa sala sa Babilonia. Karon gipanimaslan ko siya ug gisilotan sumala sa angay kaniya.
7: Ang Babilonia sama sa kupa nga bulawan nga akong gigunitan. Kini adunay sulod nga bino nga nakapahubog sa tibuok kalibotan. Nakainom kaniya ang kanasoran busa nawad-an sila sa maayong panabot.
8: Kalit lamang napukan ug nagun-ob ang Babilonia! Hilaki ninyo siya! Tambali ninyo ang iyang samad basin pag mamaayo pa siya!
9: Ang mga langyaw nga nagpuyo diha kaniya miingon, Gisulayan namo pagluwas ang Babilonia apan ulahi na ang tanan! Tana, mamauli na kita! Gipahiagom na sa Dios ang Babilonia sa makalilisang nga silot ug gilaglag niya kini sa hingpit.
10: Miingon ang Ginoo , Gipaila gayod sa Ginoo nga kita matarong. Busa suginlan ta ang katawhan sa Sion sa gibuhat sa Ginoo nga atong Dios.
11: Gipakasuko sa Ginoo ang mga hari sa Media aron sulongon nila ang Babilonia kay buot man niyang laglagon kini. Mao kini ang iyang paagi sa pagpanimalos tungod kay gigun-ob man sa taga-Babilonia ang iyang Templo.
: Mimando ang mga opisyal nga misulong, Talinisi ninyo ang inyong mga udyong! Andama ang inyong mga taming!
12: Ihatag ang mando sa paglumpag sa mga paril sa Babilonia! Pabantayi pag-ayo ug butangig mga sundalo nga moatang sa mga kaaway!
: Gibuhat sa Ginoo ang iyang gisaad nga iyang buhaton sa taga-Babilonia.
13: Daghag mga suba ug mga bahandi ang Babilonia apan miabot na ang gitagal nga panahon nga kini gun-obon.
14: Nanumpa sa iyang kaugalingon ang Ginoo nga Labing Gamhanan nga magdala siyag bagang panon sa katawhan nga sama kadaghan sa panon sa dulon aron sulongon ang Babilonia ug isinggit nila ang kadaogan.
15: Gibuhat sa Ginoo ang yuta pinaagi sa iyang gahom;
: siya usab ang nagbuhat sa kalibotan pinaagi sa iyang kaalam,
: ug ang langit gihikyad niya pinaagi sa iyang kabatid.
16: Sa iyang mando modahunog ang mga tubig nga anaa sa kahanginan;
: gipatungha niya ang mga panganod gikan sa tanang suok sa kalibotan.
: Siya usab ang mopatungha sa kilat kon mag-ulan,
: ug nagpagula sa hangin gikan sa tigomanan niini.
17: Buangbuang ang tanang tawo;
: ang mangungulit ug larawan maulawan sa iyang binuhat nga mga diosdios,
: kay kini mga mini man ug walay kinabuhi.
18: Wala silay bili ug angay lamang nga yam-iran;
: inig-abot sa panahon sa paghusay malaglag gayod sila.
19: Ang Dios ni Jacob dili sama kanila;
: siyay nagbuhat sa tanang butang,
: ug gipili niya ang Israel aron mahimo niyang katawhan.
: Si Yahweh nga Labing Gamhanan maoy iyang ngalan.
20: Nag-ingon ang Ginoo ,
: Babilonia, ikaw ang akong martilyo,
: ang akong hinagiban sa gubat.
: Gamiton ko ikaw aron pagpusgay sa kanasoran ug sa mga gingharian,
21: sa pagpamatay sa mga kabayo ug sa mga nagkabayo,
: sa pagpangguba sa mga karwahi,
: ug pagpamatay sa mga nagmaniho niini,
22: ingon man sa mga tawo,
: babaye ug lalaki,
: bata ug tigulang,
: mga batan-ong lalaki ug babaye;
23: gamiton ko ikaw sa pagpatay sa mga magbalantay sa karnero ug ilang kahayopan,
: ug sa mga mag-uuma ug sa ilang igdadarong mga hayop,
: sa mga pangulo ug sa mga kadagkoan.
24: Nag-ingon ang Ginoo , Makita mo nga panimaslan ko ang Babilonia ug ang iyang katawhan tungod sa gibuhat niya sa Sion.
25: Babilonia, sama ka sa usa ka bukid nga naglumpag sa tibuok kalibotan apan ako, ang Ginoo , mao ang imong kaaway. Busa kuptan ko ikaw ug patagon aron magpabilin ka tipon sa abog.
26: Wala na gayoy bato nga gikan sa imong kabalayan nga natumpag nga gamiton pa sa pagtukod ug balay. Mahisama ka na unya sa usa ka diserto hangtod sa hangtod. Ako, ang Ginoo , maoy nagsulti niini.
27: Ihatag na ang mando sa pagsulong! Patingoga ang trumpeta aron makadungog ang kanasoran! Paandama sila sa pagpakiggubat batok sa Babilonia! Mandoi ang mga gingharian sa Ararat, Mini ug Askenas sa pag-ataki! Pagtudlog mga opisyal nga maoy mangulo niini. Pagdalag mga kabayo nga sama kadaghan sa mga dulon.
28: Paandama ang mga hari sa Media lakip ang ilang mga kadagkoan ug tanang mga dapit nga ubos sa ilang pagdumala aron sa pagpakiggubat batok sa Babilonia.
29: Mokurog ug matay-og ang yuta tungod sa kasakit kay buhaton na man sa Ginoo ang iyang gilaraw. Himoon niyang diserto ang Babilonia diin wala nay tawong mopuyo.
30: Mohunong na sa pagpakig-away ang kasundalohan sa Babilonia ug anha na lang magpabilin sa ilang mga kota. Wala na silay igong kaisog ug mura na lag mga babaye. Naguba na ang mga ganghaan sa siyudad ug nasunog na ang kabalayan.
31: Nagbanosbanos ang mga sinugo pagsugilon sa hari nga ang mga kaaway nakasulod na sa siyudad gikan sa tanang bahin niini.
32: Nailog na sa mga kaaway ang tabokanan diha sa suba ug gisunog na nila ang mga kota. Nagkabuang na sa kalisang ang kasundalohan sa Babilonia.
33: Sa dili madugay hutdon silag pamatay sa ilang kaaway ug tunobtunoban daw trigo diha sa giukanan. Ang Ginoo nga Labing Gamhanan, ang Dios sa Israel, maoy nagsulti niini.
34: Gihiwahiwa sa hari sa Babilonia ang Jerusalem ug gikaon.
: Giyabo niya ang maong siyudad sama sa usa ka tadyaw;
: sama siya sa usa ka dako kaayong mananap nga milamoy niini.
: Gikuha niya ang iyang nagustohan
: ug gilabay niya ang nahibilin.
35: Paingna ang katawhan sa Sion,
: Ang Babilonia angay nga paninglan
: tungod sa iyang pagdaugdaog kanato!
: Paingna usab ang katawhan sa Jerusalem,
: Angayng paninglan ang Babilonia
: tungod sa iyang pagpaantos kanato!
36: Nag-ingon ang Ginoo ngadto sa katawhan sa Jerusalem, Panalipdan ko gayod kamo ug akoy manimalos alang kaninyo. Pahubson ko ang mga tinubdan sa tubig sa Babilonia lakip ang iyang mga suba.
37: Mahimo na unya ang Babilonia nga usa ka pinundok nga mga guba nga kabalayan ug usa ka puy-anan sa ihalas nga mga mananap. Mahimo kining makalilisang nga talan-awon ug dili na puy-ag tawo.
38: Ang katawhan sa Babilonia nagngulob daw mga liyon.
39: Kay mga hakog man sila, ako silang andaman ug bangkite, lipayon ug hubgon aron makatulog sila ug dili na momata.
40: Unya dad-on ko sila sa ihawan sama sa ihawonon nga mga karnero ug kanding. Ako, ang Ginoo , nagsulti niini.
41: Nailog na gayod ang Babilonia, ang siyudad nga gidayeg sa kalibotan! Makapahikugang siyang sud-ongon sa kanasoran!
42: Gisanapan ang Babilonia sa nagdahunog nga mga balod sa dagat.
43: Makapakugang nga sud-ongon ang kalungsoran niini ug sama na sa usa ka diserto nga wala gayoy tubig ug walay tawong nagpuyo o moagi niini.
44: Kastigohon ko si Bel nga diosdios sa Babilonia aron iuli niya ang mga kabtangan nga iyang kinawat. Wala na gayoy nasod nga mosimba pa kaniya.
: Natumpag na ang mga paril sa Babilonia!
45: Katawhan sa Israel, layas kamo gikan sa Babilonia! Luwasa ang inyong kaugalingong kinabuhi gikan sa mabangis kong kapungot.
46: Ayaw kamo kahadlok tungod sa mga taho nga inyong madungog. Matag tuig nagkalainlaing taho bahin sa pinatyanay dinhi sa nasod ang inyong madungog. Makadungog kamog taho nga ang usa ka hari nakiggubat sa laing hari.
47: Unya moabot ang panahon nga laglagon ko ang mga diosdios sa Babilonia ug maulawan ang tibuok nasod ug mangamatay ang tanan niyang katawhan.
48: Unya ang tanan sa langit ug sa yuta mosinggit tungod sa kalipay sa diha nga ang Babilonia mailog na sa katawhan nga gikan sa amihanan nga mosulong aron paggun-ob kaniya.
49: Ang Babilonia mapukan kay siya may nakaingon sa kamatayon sa daghang katawhan sa nagkalainlaing bahin sa kalibotan ingon man sa daghang mga Israelita.
50: Giingnan sa Ginoo ang iyang katawhan nga anaa sa Babilonia, Nakaikyas na kamo sa kamatayon! Busa lakaw kamo sa walay langan! Bisag layo kamo sa inyong puloy-anan, itumong ang inyong hunahuna ngari kanako ug handoma kanunay ang Jerusalem.
51: Nag-ingon kamo, Gitamay ug gipakaulawan kami ug wala na kami mahimo kay mga langyaw na man maoy nagdumala sa mga balaang dapit sulod sa Templo.
52: Busa ako nag-ingon nga iniglaglag ko na sa mga diosdios sa Babilonia, ang mga samaran mag-agulo sa tibuok nga kayutaan.
53: Bisan kon makasaka pa sa langit ang Babilonia ug didto magtukod siyag kota, padad-an ko gihapon siyag mga tawo nga molumpag kaniya. Ako, ang Ginoo , maoy nagsulti niini.
54: Ang Ginoo miingon,
: Pamati kamo sa mga pagdanguyngoy
: ug mga pagbangotan sulod sa nasod sa Babilonia
: tungod sa iyang pagkagun-ob.
55: Gun-obon ko ang Babilonia aron siya mohilom.
: Ang mga kasundalohan nga mosulong
: mohasmag uban sa magahob nga singgit
: daw mga balod nga nagdahunog.
56: Mosulong sila aron paggun-ob sa Babilonia;
: panakpon ang iyang mga sundalo,
: ug balibalion ang ilang mga pana.
: Ako, ang Ginoo , Dios nga mosilot gayod sa daotan,
: ug silotan ko ang Babilonia sa angay kaniya.
57: Hubgon ko ang iyang mga pangulo,
: mga tawong maalamon, mga kadagkoan ug kasundalohan.
: Makatulog sila ug dili na gayod momata.
: Ako, ang Hari nga ginganlag Yahweh nga Labing Gamhanan, maoy nagsulti niini.
58: Panglumpagon ang mga bagang paril sa Babilonia
: ug sunogon ang habog niyang mga ganghaan.
: Makawang lamang ang tanang binuhat sa katawhan,
: ug masunog ang ilang gihagoan.
: Ang Ginoo nga Labing Gamhanan, maoy nagsulti niini.
59: Si Seraias nga anak ni Nerias ug apo ni Maseias maoy luyoluyo ni Hari Sedekias. Sa ikaupat nga tuig nga si Sedekias maoy naghari sa Juda, miadto sa Babilonia si Seraias kuyog sa hari ug gisugo ko si Seraias.
60: Gisulat ko ang basahon bahin sa tanang kadaot nga mahitabo sa Babilonia lakip ang tanan nga nahisgotan na.
61: Giingnan ko si Seraias, Inig-abot mo sa Babilonia, basaha pagkusog ngadto sa katawhan ang tanan nga nahisulat niining basahona.
62: Unya pag-ampo, O Ginoo , nag-ingon ka nga imong gun-obon kining dapita aron wala nay mopuyo dinhi, tawo man o mananap, ug mahimo nang sama sa usa ka diserto kining dapita hangtod sa hangtod.
63: Unya, inigkahuman mo nag basa niining basahona, higti kini uban sa dakong bato ug ilabay ngadto sa Suba sa Eufrates
64: ug isulti kining mosunod: Mao kini ang mahitabo sa Babiloniamotidlom ka ug dili ka na motunga tungod sa kadaotan nga ipahamtang sa Ginoo kanimo!
: Dinhi natapos ang gisulti ni Jeremias.