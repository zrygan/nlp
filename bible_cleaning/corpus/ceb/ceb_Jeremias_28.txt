1: Niana gihapong tuiga, sa ikalima nga bulan sa ikaupat nga tuig nga si Sedekias maoy hari, si Ananias nga anak ni Azzur, usa ka propeta nga taga-Gibeon, misulti kanako didto sa Templo. Gisultihan niya ako atubangan sa mga pari ug sa katawhan
2: nga ang Ginoo nga Labing Gamhanan, ang Dios sa Israel, nag-ingon, Gikuhaan kog gahom ang hari sa Babilonia.
3: Sulod sa duha ka tuig, dad-on ko balik nganhi ang tanang kabtangan nga gikuha ni Nabucodonosor gikan sa Templo ug gidala ngadto sa Babilonia.
4: Dad-on ko usab pagbalik si Joaquin nga hari sa Juda, anak ni Joakim, lakip ang tanang binihag gikan sa Juda. Oo, kuhaan kog gahom ang hari sa Babilonia. Ako, ang Ginoo , maoy nagsulti niini.
5: Unya miingon ako kang propeta Ananias atubangan sa mga pari ug sa katawhan didto sa Templo,
6: Mao kanay akong gilaoman. Naglaom ako nga buhaton kini sa Ginoo ug tumanon niya ang tanan mong gipamulong ug dad-on gayod niya balik nganhi gikan sa Babilonia ang tanang kabtangan sa Templo ug ang tanang tawo nga iyang gipamihag.
7: Apan pamati kamo sa isulti ko karon kaninyo ug sa katawhan.
8: Ang mga propeta sa karaang panahon sa wala pa kamo ug ako, nanagna nga may gubat, gutom ug kamatay nga mahitabo sa daghang mga nasod ug sa gamhanang mga gingharian.
9: Apan ang propeta nga managna nga adunay kalinaw mailhan lamang nga sinugo siya sa Ginoo kon matinuod ang iyang gipanagna.
10: Unya gikuha ni Ananias ang yugo sa akong liog ug iya kining gibali.
11: Ug miingon si Ananias atubangan sa tanang tawo, Ang Ginoo miingon nga sa ingon niining paagiha balion sa Ginoo ang yugo nga gisangon ni Nabucodonosor sa liog sa tanang nasod. Iya gayod kining himoon sulod sa duha ka tuig. Nianang tungora mibiya ako.
12: Wala madugay giingnan ako sa Ginoo ,
13: Adtoa si Ananias ug ingna siya nga nag-ingon ang Ginoo , nga mahimo mo ang pagbalibali sa yugo nga kahoy apan ilisan kini niya ug yugo nga puthaw.
14: Ang Ginoo nga Labing Gamhanan, ang Dios sa Israel, nag-ingon nga iyang sangonan ug yugong puthaw kining tanang nasod ug sila mag-alagad kang Nabucodonosor nga hari sa Babilonia. Nag-ingon pa gani ang Ginoo nga bisan ang mga ihalas nga mananap iyang paalagaron kang Nabucodonosor.
15: Unya miingon ako kang Ananias, Pamati, Ananias! Wala ka sugoa sa Ginoo ug gipatuo mog bakak kining katawhan.
16: Busa nag-ingon ang Ginoo nga ipapatay ka niya ug sa dili pa matapos kining tuiga, mamatay ka kay gitudloan mo man ang katawhan sa pagsukol sa Ginoo .
17: Namatay gayod si propeta Ananias sa ikapito nga bulan sa maong tuig.