1: Ang Ginoo miingon kang Moises, Pagtabas ug duha ka papan nga bato sama sa unang papan kay sulatan ko kini sa mga pulong nga nahisulat sa unang mga papan nga imong gibuak.
2: Pangandam ugma sa buntag ug tungas sa Bukid sa Sinai ug pakigkita kanako didto sa tumoy sa bukid.
3: Kinahanglan nga walay bisan kinsa nga mokuyog kanimo pagtungas. Walay tawo nga motaak sa bisan diing bahin sa bukid ug walay karnero o baka nga manibsib diha sa tiilan sa bukid.
4: Busa nagtabas si Moises ug duha ka papan nga bato nga sama sa unang duha ka papan. Sayo pagkasunod buntag, mitungas siya sa Bukid sa Sinai ug gidala niya ang duha ka papan nga bato sumala sa gisugo sa Ginoo kaniya.
5: Unya mikunsad ang Ginoo nga gilibotan sa panganod ug nagtindog didto uban ni Moises ug gilitok sa Ginoo ang iyang ngalan: Yahweh.
6: Miagi ang Ginoo sa atubangan ni Moises ug miingon, Ako si Yahweh, ang Dios nga maluluy-on. Dili ako daling masuko. Puno ako sa gugmang walay paglubad ug matinumanon.
7: Nahigugma gayod ako ug nagatuman sa akong saad ngadto sa linibo ka kaliwatan ug nagpasaylo sa mga sala ug kalapasan. Apan silotan ko gayod ang mga anak ug mga apo hangtod sa ikatulo ug ikaupat nga kaliwatan tungod sa sala sa ilang katigulangan.
8: Mihapa dayon sa yuta si Moises ug misimba.
9: Miingon siya, Kon tinuod gayod nga nahimuot ka kanako hangyoon ko ikaw, O Ginoo, sa pag-uban kanamo. Gahi kaayog kasingkasing kining maong katawhan apan pasayloa ang among pagkadaotan ug ang among kasal-anan ug dawata kami ingon nga imo nang katawhan.
10: Ang Ginoo miingon kang Moises, Maghimo akog kasabotan uban sa katawhan sa Israel. Sa ilang atubangan buhaton ko ang mga milagro nga wala pa sukad masaksihi sa tibuok kalibotan. Ang tanang tawo makakita sa tanan nga buhaton ko alang kaninyo. Ang akong buhaton kahibulongan kaayo.
11: Tumana ang mga sugo nga ihatag ko kaninyo karong adlawa. Abugon ko ang mga Amorihanon, ang mga Canaanhon, ang mga Hitihanon, ang mga Perisihanon, ang mga Hibihanon ug ang mga Jebusihanon.
12: Ayaw gayod paghimog bisan unsang kasabotan sa mga tawo sa nasod nga inyong adtoan kay kini mahimong bitik alang kaninyo.
13: Hinuon, gub-a ang ilang mga halaran ug ang balaan nilang mga haligi ug pamutla ang sagrado nilang mga kahoy.
14: Ayaw kamo pagsimba ug laing dios kay ako, si Yahweh, abubhoan. Ako Dios nga abubhoan.
15: Ayaw kamo paghimog bisan unsang kasabotan uban sa mga tawo sa nasod nga inyong adtoan. Kay sa higayon nga magsimba sila sa ilang mga diosdios ug maghalad ug mga sakripisyo, dapiton kamo nila ug matintal kamo pagkaon sa mga pagkaon nga gihalad nila sa ilang mga diosdios.
16: Tingalig pangasaw-on sa inyong mga anak ang ilang mga anak. Ang ilang maasawa modani unya kanila sa pagsimba sa ilang mga diosdios ug mag-angin sa inyong mga anak sa pagluib kanako.
17: Ayaw kamo paghimog mga diosdios gikan sa tinunaw nga metal.
18: Tumana ninyo ang Kasaulogan sa Pan nga Walay Patubo. Sumala sa giingon ko kaninyo kaon kamo sa pan nga walay patubo sulod sa pito ka adlaw sa bulan sa Abib kay niana mang bulana mibiya kamo sa Ehipto.
19: Akoa ang panganay sa tawo ug ang panganay sa mananap, ang laki nga panganay sa inyong kahayopan.
20: Apan kinahanglan lukaton ninyo ang panganay sa inyong asno pinaagi sa pag-ilis niinig karnero. Kon dili ninyo kini lukaton, balia ang liog niini. Lukata ang panganay ninyong anak nga lalaki. Kinahanglan nga ang moduol kanako magdala ug halad.
21: Magtrabaho kamo sulod sa unom ka adlaw, apan ayaw pagtrabaho sa ikapito nga adlaw bisan panahon sa tingpugas o ting-ani.
22: Tumana ang Kasaulogan sa Pagpangani inigpangani ninyo sa unang bunga sa trigo. Himoa usab ang Kasaulogan sa mga Balongbalong sa kataposan sa tuig.
23: Makatulo sa usa ka tuig kinahanglan nga ang inyong mga lalaki moatubang aron pagsimba kanako, ang Ginoo , ang Dios sa Israel.
24: Human ko abuga ang ubang katawhan ug human ko dugangi ang gidak-on sa inyong yuta, walay moilog sa inyong nasod sa panahon nga moatubang kamo kanako, ang Ginoo , ang inyong Dios, katulo sa usa ka tuig.
25: Ayaw gamita ang pan nga may patubo inighalad ninyog mananap ingon nga halad alang kanako. Ayaw isalin hangtod sa pagkabuntag ang bisan unsang mananap nga giihaw panahon sa Kasaulogan sa Pagsaylo.
26: Dad-a ngadto sa akong balay ang labing maayo sa unang abot sa inyong kaumahan.
: Ayaw ninyo lutoa ang nating karnero sa gatas sa iyang inahan.
27: Ang Ginoo miingon kang Moises, Isulat kining mga pulonga kay pinaagi niini naghimo akog kasabotan uban kanimo ug sa Israel.
28: Si Moises nakig-uban sa Ginoo sulod sa 40 ka adlaw ug 40 ka gabii ug wala siya mokaon o moinom. Gisulat niya diha sa mga papan ang mga pulong sa kasabotan nga mao ang Napulo ka Sugo.
29: Sa paglugsong ni Moises sa Bukid sa Sinai nga nagdala sa duha ka papan nga gisulatan sa Napulo ka Sugo, wala siya masayod nga nagdan-ag diay ang iyang nawong gumikan sa iyang pagpakigsulti sa Ginoo .
30: Sa pagtan-aw ni Aaron ug sa tanang katawhan sa nawong ni Moises, nakita nila nga nagdan-ag kini ug nangahadlok sila pagduol kaniya.
31: Apan gitawag sila ni Moises. Miduol kaniya si Aaron ug ang tanang pangulo sa katawhan ug nakigsulti si Moises kanila.
32: Human niadto, miduol ang tanang katawhan sa Israel ug gihatag ni Moises kanila ang tanang sugo nga gisulti sa Ginoo kaniya didto sa Bukid sa Sinai.
33: Human si Moises makigsulti kanila gitabonan niya ang iyang nawong.
34: Apan inigsulod ni Moises sa Tolda aron sa pagpakig-atubang ug sa pagpakigsulti sa Ginoo , kuhaon niya ang tabon hangtod nga mogawas siya sa Tolda. Ug iniggawas niya sultihan niya ang katawhan sa Israel sa tanan nga ipasulti sa Dios kaniya ngadto sa katawhan.
35: Ug nakita nila nga nagdan-ag ang iyang nawong. Unya tabonan na usab niya ang iyang nawong hangtod sa sunod nga higayon nga makigsulti siya sa Ginoo .