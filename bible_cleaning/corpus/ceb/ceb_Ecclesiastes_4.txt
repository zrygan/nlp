1: Unya giusisa ko na usab ang tanang pagpanlupig dinhi sa kalibotan.
: Naghilak ang mga gilupigan
: apan walay mitabang kanila
: kay gamhanan man ang mga nanglupig.
2: Nasina ako niadtong nangamatay na;
: mas maayo pa silag kahimtang kay sa mga buhi.
3: Apan mas maayo pa gayod kadtong wala mangatawo
: kay wala man sila makakita sa mga pagpanlupig dinhi sa kalibotan.
4: Nakita ko usab nga ang tanang paghago
: ug ang tanang abilidad sa pagtrabaho
: naggikan sa kasina sa iyang isigkatawo.
: Busa wala kini kapuslanan;
: sama ra kini sa tawo nga nagdakop ug hangin.
5: Nag-ingon sila nga buang ang tawo nga magkiyugpos lamang
: ug magpakamatay sa kagutom.
6: Tingali husto kini,
: apan mas maayo pa nga makabaton bisag diyutay lamang
: basta may kalinaw sa hunahuna,
: kay sa daghan
: apan nagkapuliki sa tanang panahon aron pagdakop ug hangin.
7: May lain pa gayong butang sa kinabuhi nga walay kapuslanan
8: May tawo nga nag-inusara pagpuyo.
: Wala siyay anak, walay igsoon,
: apan nagkapuliki siya pagtrabaho,
: ug wala gayod matagbaw sa iyang bahandi.
: Kinsa may iyang gitagan-an sa iyang hilabihan nga paningkamot,
: ug nganong gihikawan man niya sa kalipay ang iyang kaugalingon?
: Kini usab walay kapuslanan;
: lisod kini nga paagi sa pagkinabuhi.
9: Ang duha mas maayo kay sa usa.
: Labaw nga magmabungahon ang ilang pagbuhat
: kay may katimbang man ang usag-usa.
10: Kon matumba ang usa,
: tabangan siya sa iyang kauban.
: Apan kon mag-inusara lamang siya ug unya matumba,
: wala gayoy makatabang kaniya.
11: Kon tugnaw, magdulog sila ug mainitan,
: apan kon ikaw rang usa,
: dili ka mainitan.
12: Ang duha ka tawo makapanagang kon sulongon,
: apan sayon buntogon ang mag-inusara.
: Ang pisi nga tulo ka lubid lisod bugtoon.
1314: Ang kabos ug kagikan,
: o kaha ang tawong nabilanggo
: adunay kahigayonan nga mahimong hari sa iyang nasod;
: apan kon sa iyang pagkatigulang dili siya maminaw ug tambag,
: mas maayo pa kaniya ang batan-ong kabos apan maalamon.
15: Namalandong ako sa tanang tawo nga nagpuyo sa kalibotan,
: ug diha kanila may batan-on nga maoy mohari ugma damlag.
16: Walay kinutoban ang gidaghanon sa mga tawo
: nga mandoan niining usa ka hari,
: apan inigkamatay niya, walay maghandom sa iyang nahimo.
: Busa wala kini kapuslanan
: ug sama ra kini sa pagdakop ug hangin.