1: Sa ikapitong bulan nianang tuiga, si Ismael nga anak ni Netanias ug apo ni Elisama ug sakop sa harianong panimalay ug usa sa mga pangulong opisyal sa hari miadto sa Mispa kuyog sa napulo ka tawo aron pagpakigkita kang Gedalias nga anak ni Ahikam. Samtang nagdungan silag pangaon didto sa Mispa,
2: si Ismael ug ang iyang mga kauban milanit sa ilang mga hinagiban ug gipatay nila si Gedalias, ang gobernador nga gitudlo sa hari sa Babilonia.
3: Gipatay usab ni Ismael ang tanang mga Judio nga didto uban ni Gedalias ug ang mga sundalo sa Babilonia nga hiatlan didto.
4: Sa pagkasunod adlaw, sa wala pay nakahibalo nga gipatay si Gedalias,
5: miabot didto sa Mispa gikan sa Siquem, sa Silo ug sa Samaria ang 80 ka tawo nga binarbasan ang ilang bungot ug gisi ang ilang sapot ug samaran ang ilang lawas. Nagdala silag trigo ug insenso aron ihalad nila didto sa Templo.
6: Naghilak si Ismael sa iyang paggula sa Mispa aron pagsugat kanila. Sa pagkasugat nila, si Ismael miingon, Dayon ug tan-awa ninyo si Gedalias.
7: Sa didto na sila sa sulod sa siyudad, gipamatay sila ni Ismael ug sa iyang mga tawo ug gihulog ang ilang mga lawas sa atabay.
8: Apan may napulo ka tawo sa pundok nga miingon kang Ismael, Ayaw intawon kamig patya. Aduna kami daghang trigo, sebada, lana sa olibo ug dugos nga among gitagoan sa kaumahan. Busa wala niya patya sila ug ang ilang mga kauban.
9: Ang atabay nga gihulogan ni Ismael sa mga lawas sa iyang gipamatay mao ang dakong atabay. Binuhat kining atabaya ni Hari Asa silbing dipensa batok kang Basa nga hari sa Israel. Napuno ang atabay sa mga patayng lawas.
10: Unya gibilanggo ni Ismael ang mga anak nga babaye sa hari ingon man ang tanang tawo sa Mispa nga gipiyal sa pangulo nga si Nebusaradan ngadto kang Gedalias. Gibihag sila ni Ismael ug unya mipanaw sila paingon sa yuta sa Ammon.
11: Si Johanan nga anak ni Karea ug ang tanang pangulo sa kasundalohan nakadungog sa daotan nga gibuhat ni Ismael.
12: Busa uban sa ilang mga sakop, gigukod nila si Israel. Naapsan nila siya duol sa dakong linaw sa Gibeon.
13: Nangalipay pag-ayo ang mga binihag ni Ismael sa pagkakita nila kang Johanan kuyog sa mga pangulo sa kasundalohan
14: ug miikyas ug midagan sila balik sa agi ngadto kang Johanan.
15: Apan si Ismael ug ang walo sa iyang mga tawo nakaipsot paingon sa yuta sa Ammon.
16: Unya giatiman ni Johanan ug sa mga pangulo sa mga sundalo ang mga sundalo, mga babaye, mga kabataan ug ang mga yunuko nga gibihag ni Ismael gikan sa Mispa human niya patya si Gedalias. Ilang giatiman ang katawhan nga gidala pagbalik ni Johanan gikan sa Gibeon
17: ug unya milakaw sila tapos makapahulay kadiyot sa Semham duol sa Betlehem. Nagtinguha sila sa pagpadayon ngadto sa Ehipto
18: aron paglikay sa mga taga-Babilonia nga ilang gikahadlokan tungod sa pagpatay ni Ismael kang Gedalias nga gitudlo sa hari sa Babilonia ingon nga gobernador sa nasod.