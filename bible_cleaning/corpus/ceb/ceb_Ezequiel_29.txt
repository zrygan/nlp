1: Sa ika-12 nga adlaw sa ikanapulo nga bulan sa ikanapulo nga tuig giingnan ako sa Ginoo ,
2: Tawo, lakaw ngadto sa hari sa Ehipto ug pagwali batok kaniya ug sa tanang Ehiptohanon
3: nga nag-ingon ang Ginoong Dios Makig-away ako kanimo, Paraon, hari sa Ehipto, buaya nga anaa magpuyo sa mga kasapaan sa Nilo nga nag-ingon, Akoa ang Nilo ug ako ang nagbuhat niini.
4: Kaw-itan kog mga taga ang imong baba ug ipatapot ko ang mga isda sa imong kasapaan diha kanimo. Unya birahon ko ikaw gikan sa sapa.
5: Abugon ko ikaw ngadto sa kamingawan unya ikaw ug ang tanang isda sa imong kasapaan mahurot ug kamatay. Mamatay ka didto sa kapatagan ug walay mokuha ug molubong kanimo. Ipakaon ko ikaw sa mga mananap ug sa mga langgam.
6: Unya makaila ang mga Ehiptohanon nga ako mao ang Ginoo .
: Nag-ingon ang Ginoo , Ehipto, sama ka sa usa ka sungkod nga gisaligan sa katawhan sa Israel
7: apan nabali ka sa dihang mitukod sila kanimo ug natusok ang ilang ilok ug napiang ang ilang hawak.
8: Busa nag-ingon ako, ang Ginoong Dios , nga padad-an ko ikaw ug mga tawo nga moataki kanimog mga espada ug pamatyon nila ang imong mga lumolupyo ug kahayopan.
9: Gun-obon ka nila ug wala na unyay tawong magtikawtikaw diha kanimo. Unya makaila kamo nga ako mao ang Ginoo .
: Ug kay nag-ingon ka man, Akoa ang suba sa Nilo ug akoy nagbuhat niini,
10: makigbatok ako kanimo ug sa imong kasapaan ug himoon kong usa ka kamingawan ang Ehipto gikan sa siyudad sa Migdol ngadto sa siyudad sa Aswan hangtod sa utlanan sa Etiopia.
11: Walay tawo o ihalas nga mananap nga motaak niini ug walay mopuyo niini sulod sa 40 ka tuig.
12: Himoon kong labing alaot nga nasod ang Ehipto ug wala nay tawo nga magtikawtikaw diha sa iyang mga siyudad sulod sa 40 ka tuig ug patibulaagon ko ang mga Ehiptohanon ngadto sa ubang kanasoran.
13: Nag-ingon ang Ginoong Dios , Tapos sa 40 ka tuig, tigumon ko ang mga Ehiptohanon gikan sa mga nasod diin ko sila patibulaaga
14: ug ibalik ko sa Ehipto ang kanhi niyang kabahandianon ug dad-on ko ang mga Ehiptohanon ngadto sa yuta sa Patros diin sila gikan ug mahimo silang huyang nga gingharian.
15: Himoon ko ang Ehipto nga labing huyang ug gamay sa mga gingharian aron dili na gayod siya makapasigarbo ug maghari sa ubang nasod.
16: Dili na gayod mosalig pag-usab ang Israel kaniya kay mahinumdoman man nila ang sayop nga ilang nahimo sa dihang nagpakitabang sila sa Ehipto. Makaila na unya ang mga Israelita nga ako mao ang Ginoong Dios .
17: Unya sa unang adlaw sa unang bulan sa ika-27 nga tuig sa among pagkabihag, giingnan ako sa Ginoo ,
18: Tawo, si Nabucodonosor, ang hari sa Babilonia, nagmando sa iyang kasundalohan sa pagsulong sa Tiro. Nangaupaw ang iyang mga sundalo ug nangapaslot ang ilang mga abaga sa hilabihan nilang paghago apan wala gayod silay nakuha.
19: Busa nag-ingon ako, ang Ginoong Dios Itugyan ko kang Nabucodonosor ang Ehipto ug kuhaon niya ang tanang bahandi sa Ehipto ug mao kini ang suhol sa iyang kasundalohan.
20: Itugyan ko kaniya ang Ehipto ingon nga iyang ganti kay siya gihimo man nako nga galamiton. Ako, ang Ginoong Dios maoy nagsulti niini.
21: Niadto unyang higayona, himoon kong gamhanan ang katawhan sa Israel ug pasultihon ko na usab ikaw, Ezequiel, ngadto kanila aron makaila sila nga ako mao ang Ginoo .