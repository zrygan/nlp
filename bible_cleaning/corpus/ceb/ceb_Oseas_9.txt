1: Ayaw pagmaya, O Israel!
: Ayaw paglipay sama sa ubang mga nasod
: kay gibaligya mo ang imong dungog ug gibiyaan mo ang imong Dios.
: Nagbaligya ka sa imong dungog sa bisan diing giukanan.
2: Dili ka na makakaplag ug pagkaon ug lana sa olibo diha sa mga bodega
: ug mahutdan kag bino.
3: Dili ka na magpabilin sa yuta sa Ginoo ,
: kondili ibalik ngadto sa Ehipto ang Efraim,
: ug didto sa Asiria mapugos silag kaon sa pagkaon nga giilang hugaw.
4: Dili na sila magbubo ug halad nga bino ngadto sa Ginoo ,
: ug dili na siya mahimuot sa ilang mga halad.
: Ang ilang kan-on mao ang pagkaon sa mga tigminatay nga makahugaw sa mokaon niini,
: kay alang man lamang sa katagbawan sa ilang kagutom ang maong pan,
: ug kini dili mahimo nga ihalad sa Ginoo .
5: Unsa may ilang buhaton inig-abot sa mga gitakdang panahon sa kasaulogan alang sa Ginoo ?
6: Inig-abot sa katalagman magkatibulaag ang katawhan,
: ug tigumon sila sa Ehipto aron adto sila ilubong sa Memfis.
: Ang ilang mga bahandi ug ang gitukoran sa ilang balay
: tubuan ug matabonan sa mga tunokong sagbot.
7: Miabot na ang adlaw sa pagsilot
: ingon man ang mga adlaw sa panimalos;
: mahiagoman gayod kini sa Israel.
: Giisip ninyo nga buang ang propeta,
: ang tawo nga gigamhan sa espiritu.
: Dako kaayo ang inyong kasilag kaniya
: tungod kay hilabihan ang inyong pagkamakasasala.
8: Gipadala ako sa Dios ingon nga usa ka propeta
: aron pagpasidaan sa iyang katawhan, ang Israel.
: Apan bisan asa ako moadto
: naninguha kamo pagbitik kanako sama sa usa ka langgam.
: Bisan sa sulod sa Templo sa Dios
: ang katawhan maoy kaaway sa propeta.
9: Gihugawhugawan nila pag-ayo ang ilang kaugalingon
: ingon sa gibuhat nila didto sa Gibeah;
: hinumdoman sa Dios ang ilang kangil-ad, ug silotan niya sila tungod sa ilang mga sala.
10: Miingon ang Ginoo,
: Hikaplagan ko ang Israel sama sa paras didto sa kamingawan.
: Nakita ko ang inyong mga ginikanan
: nga daw unang mga bunga sa igos.
: Apan miadto sila sa Bukid sa Peor,
: ug gihalad nila ngadto kang Baal ang ilang kaugalingon,
: ug nahimo silang sama kangil-ad sa butang nga ilang gimahal.
11: Molupad sama sa langgam ang kabantog sa Efraim, ug mahanaw kini
: wala nay manganak o magmabdos o magsamkon!
12: Bisag manganak pa sila,
: puohon ko sila hangtod nga wala nay mahibilin.
: Alaot sila kon ako silang biyaan!
13: Ginoo , sumala sa akong nakita,
: ang mga anak ni Efraim mahimong tukbonon;
: ang Efraim mounay pagdala sa iyang mga anak ngadto sa ihawanan.
14: O Ginoo , unsa may pangayoon ko kanimo nga ihatag mo kanila?
: Hatagi silag tagoangkan nga dili momabdos
: ug mga suso nga dili mogatas.
15: Ang Ginoo miingon,
: Didto sa Gilgal magsugod ang tanan nilang kangil-ad;
: didto gisugdan ko sila pagdumot.
: Tungod sa kangil-ad sa ilang mga buhat,
: hinginlan ko sila sa akong yuta.
: Dili ko na sila higugmaon;
: mga masupilon ang ilang mga pangulo.
16: Gisilotan ang katawhan sa Efraim;
: nalaya na ang ilang gamot ug dili na sila mamunga;
: bisan manganak sila, patyon ko ang ilang kaliwat.
17: Isalikway sila sa akong Dios
: kay wala man sila mamati kaniya
: ug maglatagaw sila ngadto sa laing mga nasod.