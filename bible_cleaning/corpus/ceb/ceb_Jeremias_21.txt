1: Si Pasur nga anak ni Malquias ug si Sofonias, ang pari nga anak ni Maasias, gipaari kanako ni Hari Sedekias ug miingon,
2: Pangaliyupo sa Ginoo nga maghimo siyag milagro alang kanamo nga katawhan sa Juda kay gisulong kami sa hari sa Babilonia nga si Nabucodonosor. Basin pag pugson sa Ginoo si Nabucodonosor sa pagsibog.
3: Unya gisultihan ako sa Ginoo ug giingnan ko ang mga sinugo ni Sedekias
4: nga suginlan nila ang hari nga ang Ginoo , ang Dios sa Israel, nag-ingon, Sedekias, pasibugon ko ang imong mga sundalo nga nakig-away kang Nabucodonosor ug sa iyang kasundalohan nga naglibot sa paril sa siyudad. Tapukon ko ang mga hinagiban sa imong kasundalohan taliwala sa siyudad.
5: Ako mismo maoy makig-away batok kanimo sa dakong kapungot ug kabangis.
6: Patyon ko ang tanan nga anaa sa sulod sa siyudad, tawo ug mananap, ug mangamatay sila pinaagi sa makalilisang nga sakit.
7: Apan ikaw ug ang kadagkoan sa Juda ug ang mga tawo nga dili mamatay sa gubat, sa gutom ug sa sakit, ipadakop ko kang Hari Nabucodonosor ug sa inyong mga kaaway nga buot mopatay kaninyo. Ipapatay kamong tanan ni Nabucodonosor sa walay kukaluoy. Ako, ang Ginoo , maoy nagsulti niini.
8: Unya gisugo ako sa Ginoo sa pagsulti sa katawhan nga siya nag-ingon, Ako, ang Ginoo , maghatag kaninyog higayon pagpili sa dalan paingon sa kinabuhi o sa dalan paingon sa kamatayon.
9: Ang magpabilin sa siyudad mamatay gayod pinaagi sa gubat o sa gutom o sa sakit. Apan ang mobiya sa siyudad ug moampo ngadto sa mga taga-Babilonia nga nagpalibot sa siyudad, dili patyon.
10: Nakahukom na ako sa paglaglag niining siyudara. Itugyan ko kining siyudara ngadto sa hari sa Babilonia ug iya kining sunogon. Ako, ang Ginoo , maoy nagsulti niini.
1112: Gisugo ako sa Ginoo nga pasultihan ang harianong banay sa Juda nga mga kaliwat ni Hari David nga ang Ginoo nag-ingon, Pamati kamo kanako! Ipatunhay ninyo ang hustisya ug panalipdi ang mga tawo gikan niadtong buot molimbong kanila. Kay kon dili, ang daotang mga buhat ninyo makapasilaob sa akong kasuko daw kalayo nga dili mapalong.
13: Ikaw, Jerusalem, anaa maglingkod ibabaw sa mga walog, sama sa usa ka bato nga mituybo sa patag. Apan ako, ang Ginoo , maoy makig-away batok kanimo. Nag-ingon ka nga walay makaatake kanimo o makasulod sa imong mga kota.
14: Apan silotan ko ikaw tungod sa imong mga binuhatan. Sunogon ko ang imong palasyo lakip ang tanang butang libot niini. Ako, ang Ginoo , maoy nagsulti niini.