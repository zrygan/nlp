1: Mao kini ang gisulti ni Moises ngadto sa katawhan sa Israel didto sa kamingawan sa silangang bahin sa Suba sa Jordan. Didto sila niadtong higayona sa Walog sa Jordan duol sa Sup, tungatunga sa lungsod sa Paran sa usa ka bahin ug sa kalungsoran sa Tofel, sa Laban, sa Haserot ug sa Disahab sa laing bahin.
2: Ang gilay-on niini balig 11 ka adlawng panaw gikan sa Bukid sa Sinai agi sa Bukid sa Edomea paingon sa Cades Barnea.
3: Sa unang adlaw sa ika-11 nga bulan sa ika-40 ka tuig tapos sila mobiya sa Ehipto, gisultihan ni Moises ang mga Israelita sa tanang gipasulti sa Ginoo kaniya ngadto sa katawhan.
4: Nahitabo kini human mabuntog sa Ginoo si Sihon nga hari sa mga Amorihanon nga naghari sa Hesbon ug si Og nga hari sa Basan nga naghari sa Astarot ug sa Edrei.
5: Didto sa Moab, tabok sa Jordan, gisaysay ni Moises kining maong balaod.
: Siya miingon,
6: Ang Ginoo nga atong Dios miingon kanato didto sa Bukid sa Sinai, Nakapuyo na kamog dugaydugay niining bukira.
7: Padayon kamo ngadto sa kabungtoran sa mga Amorihanon ug sa silingang kayutaan didto sa Walog sa Jordan ug sa kabungtoran ug kapatagan ug sa Negeb ingon man sa kabaybayonan sa Mediteraneo. Padayon kamo sa Canaan ug sa Lebanon hangtod sa dakong Suba sa Eufrates.
8: Tan-awa, giandam ko na ang yuta nga inyong adtoan. Panag-iyaha ninyo kanang yutaa nga akong gisaad sa inyong katigulangan nga si Abraham, si Isaac ug si Jacob ug sa ilang mga kaliwatan.
9: Si Moises miingon, Samtang didto kita sa Bukid sa Sinai giingnan ko kamo nga kon ako lamay mangulo kaninyo, dili ako makaagwanta.
10: Gipadaghan kamo sa Ginoo nga inyong Dios ug karon sama na kamo kadaghan sa kabituonan sa langit.
11: Hinaot pa unta nga ang Ginoo , ang Dios sa inyong katigulangan, mopasanay pa gayod kaninyo sa libo ka pilo sa inyong gidaghanon karon ug magpanalangin kaninyo sumala sa iyang gisaad!
12: Apan dili gayod ako makaantos kon ako lamang ang magdumala kaninyo ug maghusay sa inyong kasungian.
13: Busa gikan sa inyong tagsatagsa ka banay pagpili kamo ug mga tawong maalamon, may katakos ug may kasinatian ug himoon ko sila nga inyong mga pangulo.
14: Ug mitubag kamo nga husto ang akong gisulti kaninyo.
15: Busa gikuha ko gikan sa inyong mga banay ang mga pangulo nga may katakos ug may kasinatian ug gihimo ko sila nga inyong mga pangulo, sa linibo, sa ginatos, sa tagkalim-an ug sa tagnapulo. Nagtudlo usab akog ubang mga opisyal sa inyong banay.
16: Niadtong higayona gimandoan ko ang inyong mga maghuhukom sa paghusay ug sa pagpakanaog ug matarong nga hukom sa inyong mga kasungian ug sa mga langyaw.
17: Kinahanglan nga walay paborpabor ang inyong paghukom. Paminawa ninyo ang mga inila ingon man ang mga dili inila. Ayaw kamo kahadlok sa tawo kay ang hukom nga inyong ipahamtang iya man sa Dios. Ang kaso nga lisod kaayo alang kaninyo, dad-a kanako kay akoy mohusay niini.
18: Niadtong panahona gimandoan ko kamo sa tanan nga angay ninyong buhaton.
19: Unya gikan sa Bukid sa Sinai gilatas nato ang dako ug makalilisang nga kamingawan paingon sa kabungtoran nga gipuy-an sa mga Amorihanon sumala sa gisugo kanato sa Ginoo nga atong Dios ug miabot kita sa Cades Barnea.
20: Ug giingnan ko kamo, Nakaabot na kamo sa yuta sa mga Amorihanon nga gihatag kanato sa Ginoo nga atong Dios.
21: Giandam na sa Ginoo nga inyong Dios ang yuta nga anaa sa inyong atubangan. Sigi, adtoa ug panag-iyaha kini sumala sa giingon kaninyo sa Ginoo , ang Dios sa inyong katigulangan. Ayaw kamo kahadlok o kaluya.
22: Unya kamong tanan miduol kanako ug miingon, Paunahon nato ang pipila ka tawo aron pagsusi sa yuta ug sa pagbalita kanato sa dalan nga atong agian ug sa mga siyudad nga atong abotan.
23: Giisip ko nga maayo ang maong plano ug nagpili akog 12 ka tawo, usa gikan sa matag banay
24: ug nangadto sila sa kabungtoran ug miabot sila sa Walog sa Escol ug nangispiya sila didto.
25: Sa ilang pagpauli, nagdala sila kanato ug mga prutas gikan sa maong yuta ug nagbalita usab sila nga tambok ang yuta nga ihatag kanato sa Ginoo nga atong Dios.
26: Apan dili kamo buot moadto ug misupak kamo sa mando sa Ginoo nga inyong Dios.
27: Nagbagulbol kamo didto ug nag-ingon, Naligutgot kanato ang Ginoo mao nga gikuha kita niya sa Ehipto ug gitugyan sa mga Amorihanon aron patyon kita nila.
28: Unsa mang matanga sa dapit ang atong adtoan? Gibugnaw kita sa atong mga espiya dihang miingon sila, Ang katawhan didto mas dagko ug tag-as pa kay kanato. Dagko ang mga siyudad ug habog ang mga paril. Dugang pa, nakita namo didto ang mga higante nga kaliwat ni Anak.
29: Unya giingnan ko kamo, Ayaw kahadlok kanila.
30: Ang Ginoo nga inyong Dios maoy mangulo ug makig-away alang kaninyo sama sa iyang gibuhat didto sa Ehipto.
31: Ug didto sa kamingawan nasaksihan ninyo nga gipanalipdan kamo sa Ginoo nga inyong Dios sama sa usa ka tawo nga nagkugos sa iyang anak. Gibuhat niya kini sa tibuok ninyong panaw hangtod nga miabot kamo niining dapita.
32: Apan bisan pa niining tanan, wala kamo mosalig sa Ginoo nga inyong Dios
33: nga maoy nag-una kaninyo aron pagpangita ug dapit nga kapatindogan ninyo sa inyong mga tolda. Gitultolan kamo niya pinaagi sa kalayo panahon sa gabii ug panganod panahon sa adlaw.
34: Nabati sa Ginoo ang inyong gisulti ug nasuko siya ug nanumpa,
35: Walay usa ka tawo niining daotang kaliwatan nga makakita sa yuta nga gisaad ko nga akong ihatag sa ilang katigulangan
36: gawas kang Caleb nga anak ni Jefone. Ihatag ko kaniya ug sa iyang mga anak ang yuta nga iyang giadtoan kay nag-alagad man siya kanako sa bug-os niyang kasingkasing.
37: Nasuko usab kanako ang Ginoo tungod kaninyo. Siya miingon kanako, Bisan gani ikaw dili makaadto didto.
38: Apan ang imong katabang nga si Josue nga anak ni Nun makaadto didto. Bansaya siya aron maoy mopuli kanimo kay pinaagi kaniya ang Israel makapanag-iya niining yutaa.
39: Unya ang Ginoo miingon kanatong tanan, Makaadto usab ang inyong kabataan nga wala pa makaila unsay maayo ug unsay daotanang kabataan nga inyong gituohan nga pamihagon sa inyong mga kaaway. Ihatag ko kini kanila ug panag-iyahon nila kini.
40: Apan pamalik kamo ngadto sa kamingawan paingon sa Dagat sa Acaba.
41: Unya mitubag kamo kanako, Nakasala kami sa Ginoo . Apan karon mosulong kami ingon sa gisugo sa Ginoo nga atong Dios. Ug ang matag usa kaninyo nangandam sa inyong hinagiban sa gubat ug naghunahuna nga sayon ang pagsulong sa katawhan nga nagpuyo sa kabungtoran.
42: Unya miingon kanako ang Ginoo , Sultihi sila sa dili pagsulong kay dili ako mouban kanila ug mabuntog sila sa ilang mga kaaway.
43: Busa gisultihan ko kamo apan wala kamo mamati. Misupak kamo sa mando sa Ginoo ug nangahas kamo pagsulong.
44: Unya ang mga Amorihanon nga nagpuyo niadtong nasora nakig-away kaninyo. Daw mga putyokan sila nga migukod kaninyo hangtod sa Horma ug mibuntog kaninyo didto sa kabukiran sa Edomea.
45: Namauli kamo ug nagpakitabang sa Ginoo apan wala siya mamati kaninyo.
46: Busa nagpabilin kita sa Cades Barnea sulod sa taas nga panahon.