1: Niadtong adlawa gibasa nila ang basahon sa Balaod ni Moises atubangan sa katawhan. Nabasahan nila nga gidid-an ang mga Amonihanon ug ang taga-Moab sa pagtipon sa katawhan sa Dios
2: kay wala man nila hatagig pan ug tubig ang mga Israelita sa ilang paggawas sa Ehipto. Gisuholan nila si Balaam aron tunglohon sila apan gipanalanginan hinuon sa Dios ang mga Israelita.
3: Sa pagkadungog sa mga tawo sa maong sugo, gihinginlan nila ang mga langyaw.
4: Sa wala pa kini mahitabo, ang pari nga si Eliasib nga maoy gipaatiman sa mga lawak sa Templo sa atong Dios suod kang Tobias.
5: Giandam niya alang kang Tobias ang dakong lawak nga kaniadto tigomanan sa mga halad nga pagkaon ug sa mga insenso ingon man sa mga galamiton sa Templo ug sa ikapulo sa sebada ug trigo, sa bino ug sa lana nga sumala sa balaod alang sa mga Levita ug sa mga mag-aawit ug sa mga guwardiya sa Templo ingon man sa mga pari.
6: Wala ako didto sa Jerusalem sa pagkahitabo niini kay miadto man ako kang Artaxerxes, ang hari sa Babilonia, sa ika-32 nga tuig sa iyang paghari. Dugaydugay ako didto ug unya nananghid ako sa hari ug gitugotan ako
7: pagpauli ngadto sa Jerusalem. Unya nadiskubrihan ko ang daotang gihimo ni Eliasib nga mao ang paghatag kang Tobias ug lawak diha gayod sa mga hawanan sa Templo sa Dios.
8: Busa nasuko ako pag-ayo ug gipanglabay ko sa gawas ang tanang kasangkapan ni Tobias.
9: Unya gisugo ko sila sa paghinlo sa mga lawak ug gibalik ko pagpahimutang ang mga galamiton sa Templo sa Dios lakip ang halad nga uhay ug ang insenso.
10: Nahibaloan ko usab nga wala na hatagi sa ilang naandang bahin ang mga Levita busa napugos pag-uma ang mga Levita ug ang mga mag-aawit.
11: Tungod niini gikasab-an ko ang mga opisyal tungod sa ilang pagpasagad sa Templo. Unya gitigom ko ang mga Levita ug ang mga mag-aawit ug gipahimutang pagbalik sa ilang tagsatagsa ka buluhaton.
12: Unya gidala sa tanang mga tawo sa Juda ang ikapulo sa ilang abot sa sebada ug trigo, sa bino ug sa lana ug gibutang kini sa mga tipiganan.
13: Gitudlo ko nga mga tesorero sa mga tipiganan ang pari nga si Selemias, si Sadok nga sekretaryo ug si Pedaias nga Levita kay kasaligan man sila. Si Henan nga anak ni Zacur nga anak ni Mattanias maoy akong gitudlo nga katabang nila. Ang ilang katungdanan mao ang pagbahinbahin sa ikapulo ngadto sa ilang mga igsoon.
14: Hinumdomi ako tungod niini, O Dios, ug ayaw intawon kalimti ang maayo kong binuhatan alang sa imong Templo ug sa mga buluhaton bahin niini.
15: Niadtong mga adlawa nakita ko didto sa Juda nga may mga tawo nga nagpigis ug ubas sa Adlawng Igpapahulay ug naghakot sa mga inani ug gipakarga kini sa mga asno. Naghakot usab silag bino, ubas, igos ug uban pa ug gidala nila kini ngadto sa Jerusalem sa Adlawng Igpapahulay busa gipahimangnoan ko sila sa dihang namaligya sila ug pagkaon sa maong adlaw.
16: Ang mga taga-Tiro usab nga nagpuyo sa siyudad nagdalag mga isda ug nagkalainlaing mga baligya ug gipamaligya nila kini sa Adlawng Igpapahulay ngadto sa taga-Juda didto sa Jerusalem.
17: Ug gikasab-an ko ang mga kadagkoan sa Juda. Giingnan ko sila, Nganong gihimo man ninyo kining daotang buhat ug gipasipad-an ninyo ang Adlawng Igpapahulay?
18: Mao kini ang hinungdan nga gikastigo sa Dios ang atong mga katigulangan ug gigun-ob kining siyudara! Unya nganong gipasipad-an man gihapon ninyo ang Adlawng Igpapahulay? Sa ingon naghagit kamo sa dugang pang kasuko sa Dios batok sa Israel!
19: Busa sa pagkakilomkilom na, sa dihang hapit na magsugod ang Adlawng Igpapahulay, gipasirhan ko ang mga ganghaan sa Jerusalem ug nagsugo ako nga dili kini paablihan kon dili pa matapos ang Adlawng Igpapahulay. Gipabantay ko ang mga ganghaan sa pipila ko ka mga sulugoon aron pagsiguro nga walay butang nga dad-on sa sulod sa siyudad sa Adlawng Igpapahulay.
20: Apan sa makausa o sa makaduha ka higayon ang mga negosyante ug ang mga namaligya sa nagkalainlaing matang sa mga palaliton didto magpundok sa gawas sa paril sa Jerusalem.
21: Busa gipasidan-an ko sila, Nganong nagpundok man kamo sa gawas sa paril? Kon buhaton ninyo kini pag-usab pasakitan ko gayod kamo! Sukad niadto wala na gayod sila mamaligya sa panahon sa Adlawng Igpapahulay.
22: Gisugo ko ang mga Levita nga manghinlo sila sa ilang kaugalingon ug unya bantayan nila ang mga ganghaan aron dili kapasipad-an ang Adlawng Igpapahulay.
: Hinumdomi usab kini, O Dios ko, ug luwasa ako sumala sa gidak-on sa imong gugmang walay paglubad.
23: Niadtong mga adlawa usab akong nakit-an ang mga Judio nga nagminyo ug mga babayeng taga-Asdod, taga-Amon ug taga-Moab.
24: Katunga sa ilang mga anak makasulti sa pinulongan sa Asdod o sa ubang pinulongan apan dili makasulti sa among pinulongan.
25: Nakiglalis ako kanila ug gitunglo ko sila. Ang uban gikulata ko gayod ug gipanglabnot ang ilang buhok ug gipapanumpa ko sila sa ngalan sa Dios nga dili nila minyoon ang ilang mga anak sa mga taga laing nasod.
26: Gipahinumdoman ko sila nga si Solomon nakasala tungod sa maong mga babaye. Walay hari sa ubang kanasoran nga sama kaniya. Gihigugma siya sa Dios ug gihimong hari sa Israel apan bisan pa niini, siya nakasala tungod sa mga babayeng langyaw.
27: Busa dili mahimo nga magpadayon sila niining daotang buhat nga kontra sa atong Dios pinaagi sa pagpangasawa ug mga babayeng langyaw.
28: Busa gihinginlan ko ang usa sa mga anak ni Joiada nga anak ni Eliasib, ang Pangulong Pari, bayaw ni Sanbalat nga taga-Horon.
29: Hinumdomi sila, O Dios, kay gihugawhugawan nila ang pagkapari ug ang kasabotan nga imong gihimo uban sa mga pari ug sa mga Levita.
30: Sa ingon niining paagiha, gihinloan ko sila gikan sa tanang butang nga langyaw ug gipahimutang ko pagbalik sa ilang tagsatagsa ka katungdanan ang mga pari ug ang mga Levita.
31: Ako mismo maoy naghatag sa halad nga sugnod sa mga panahon nga gikinahanglan kini ingon man sa unang abot sa ilang tinanom.
: Busa hinumdomi intawon ako, O Dios, hangtod sa kahangtoran.