1: Unya giingnan ako sa Ginoo ,
2: Tawo, sultihi si Gog nga taga-Magog, ang labawng pangulo sa Mesec ug sa Tubal.
3: Sultihi siya nga ako, ang Ginoong Dios , makigbatok kaniya
4: ug kaw-itan kog taga ang iyang apapangig ug guyoron ko siya lakip ang iyang kasundalohan, mga kabayo ug mga sundalong nagkabayo nga sangkap sa mga taming ug mga espada.
5: Uban kaniya ang kasundalohan gikan sa Persia, sa Etiopia ug sa Libya ug silang tanan may mga taming ug helmet.
6: Uban usab kanila ang kasundalohan sa Gomer ug sa Betogarma gikan sa labing layong bahin sa amihanan ug uban pang kanasoran.
7: Paandama sila kanunay uban sa ilang kasundalohan.
8: Tapos sa daghang katuigan magtigom sila ug makiggubat sila sa yuta nga natukod pag-usab tapos sa gubat, ang yuta sa Israel diin ang katawhan nga gikan sa nagkalainlaing nasod magtigom didtonasod nga kaniadto kanunay mahiagom sa kadaot. Ang katawhan niini namauli gikan sa nagkalainlaing nasod ug nagpuyo na karon nga malinawon.
9: Mosulong sila sama sa usa ka bagyo ug sa panganod nga magtabon sa yuta, sila ug ang ilang kasundalohan ug daghang katawhan uban kanila.
10: Mao kini ang giingon sa Ginoong Dios ngadto kang Gog, Niadto unyang adlawa maglaraw kag daotan
11: ug moingon, Sulongon ko ang nasod nga ang mga siyudad walay paril. Sulongon ko ang mga tawo nga nagpuyong malinawon, walay mga panalipod ug wala magtrangka sa ilang ganghaan.
12: Ilogon ko ang ilang mga kabtangan ug sulongon ang mga dapit nga kaniadto nahiagom sa kadaot ug nga karon gipuy-an na. Gikan sila sa nagkalainlaing nasod ug nakabaton nag kahayopan ug mga kabtangan ug nagpuyo na sa taliwala sa kanasoran.
13: Ang katawhan sa Sheba ug sa Dedan ug ang mga negosyante sa Espanya moingon kanimo, Mianhi ba ikaw aron pagpangawat? Gitigom ba nimo ang imong kasundalohan aron pagpangilog sa plata, bulawan, mga hayop ug uban pang kabtangan?
14: Busa, tawo, sultihi si Gog nga ang Ginoong Dios nag-ingon: Sa adlaw nga magpuyo na nga malinawon ang akong katawhan, ang mga Israelita, mahasol ka niini.
15: Sulonga sila gikan sa imong gipuy-an sa labing layong bahin sa amihanan uban sa imong mga kabalyero nga daghan kaayo ug gikan sa nagkalainlaing nasod.
16: O Gog, sulonga ang akong katawhan, ang mga Israelita, sama sa bangis nga bagyo. Niadto unyang adlawa maila sa kanasoran ang akong pagkabalaan diha sa akong buhaton pinaagi kanimo.
17: Ikaw kadto ang gihisgotan kaniadto sa akong mga sulugoon, ang mga propeta sa Israel, nga mosulong kanila.
18: Nag-ingon ang Ginoong Dios , Apan niadto unyang adlawa nga si Gog mosulong na sa Israel, mosilaob ang akong kasuko.
19: Sa akong pagpangabubho nag-ingon ako nga niadtong adlawa mahitabo ang kusog nga linog sa Israel.
20: Tungod sa kahadlok nila kanako, mangurog ang mga isda sa dagat ug ang mga langgam sa kalangitan ug ang mga mananap sa kapatagan ug ang tanang nagkamang sa yuta ug ang tanang tawo sa kalibotan. Mangatumpag ang mga kabukiran ug magun-ob ang mga pangpang ingon man ang mga paril.
21: Patunghaon ko batok kang Gog ang tanang matang sa mga butang nga makalilisang. Mag-unay silag pinatyanay.
22: Silotan ko siya pinaagi sa sakit ug sa gubat. Siya ug ang iyang mga katawhan nga nag-uban kaniya, paulanan kog kusog nga ulan sa tubig ug tibug-ok nga yelo ug kalayo ug asupre.
23: Niining paagiha ikapaila ko ngadto sa daghang kanasoran ang akong gahom ug ang akong pagkabalaan. Unya masayod sila nga ako mao ang Ginoo .