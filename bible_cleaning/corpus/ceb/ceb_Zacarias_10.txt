1: Pangayo kamog ulan sa Ginoo sa panahon sa tingpugas.
: Siyay naghimo sa panganod ug naghatag sa tawo ug ulan,
: ug nagpatubo sa mga tanom sa kaumahan.
2: Ang mga tawo nagpakitambag sa mga diosdios,
: apan bakak ang tubag nga ilang nadawat.
: Ang tigdamgo nagsugilon ug mga damgong bakak,
: ug naghatag ug paglaom nga kawang lamang.
: Tungod niini, nahisalaag ang katawhan sama sa mga karnero,
: ug nag-antos kay wala may nagbantay kanila.
3: Nasuko ako pag-ayo sa mga langyaw nga maoy naghari sa akong katawhan,
: ug silotan ko gayod sila.
: Ang katawhan sa Juda akoa
: ug ako, ang Ginoo nga Labing Gamhanan,
: maoy moatiman kanila.
: Mahisama sila sa akong gamhanang kabayo sa panggubatan.
4: Gikan kanila motungha ang batong sukaranan,
: ang ugsok sa tolda ug ang pana
: ug ang nagkalainlaing pangulo.
5: Silang tanan mahisama sa madaugong mga sundalo,
: ug yatakyatakan nila ang ilang mga kaaway diha sa lapok sa kadalanan;
: makiggubat sila kay nag-uban man ako kanila.
: Buntogon nila bisan ang mga kaaway nga nagsakay ug kabayo.
6: Lig-onon ko ang katawhan sa Juda
: ug luwason ang banay ni Jose.
: Tungod sa akong kaluoy kanila
: dad-on ko sila balik sa ilang nasod
: nga sama ug wala ko sila isalikway kaniadto,
: kay ako mao ang Ginoo nga ilang Dios,
: ug patalinghogan ko ang ilang mga pag-ampo.
7: Unya mahimong sama sa madaugong mga sundalo ang katawhan sa Israel
: ug magmaya sila sama sa nakainom ug bino.
: Ang ilang mga anak makakita niini
: ug maglipay sila tungod sa akong gibuhat.
8: Tawgon ko sila ug tigumon kay giluwas ko na man sila,
: ug padaghanon ko sila sama kaniadto.
9: Bisag gipatibulaag ko sila ngadto sa kanasoran,
: handomon gihapon ako nila didto,
: ug makalahutay sila ug mamauli uban sa ilang mga anak.
10: Kuhaon ko sila gikan sa Ehipto ug sa Asiria,
: ug dad-on ko sila sa Gilead ug sa Lebanon,
: ang tibuok yuta mapuno sa katawhan.
11: Inigtabok nila sa dagat sa kasamok,
: badlongon ko ang mga balod
: ug pahubson ang Suba sa Nilo.
: Unya lumpagon ko ang garbo sa Asiria,
: ug wagtangon ang gahom sa Ehipto.
12: Himoon kong gamhanan ang akong katawhan
: ug simbahon ako nila,
: Nag-ingon ang Ginoo .