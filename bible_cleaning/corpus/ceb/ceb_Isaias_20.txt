1: Ubos sa mando ni Sargon nga hari sa Asiria gisulong sa pangulo sa kasundalohan sa Asiria ang siyudad sa Asdod ug nailog niya kini.
2: Tulo ka tuig sa wala pa kini mahitabo giingnan sa Ginoo si Isaias nga anak ni Amos, Huboa kanang bisting sako nga imong gitapis ug huboa usab ang imong sandalyas. Gituman kini ni Isaias ug naglakawlakaw siya nga hubo ug nagtiniil.
3: Unya miingon ang Ginoo , Sama nga naglakawlakaw ang akong sulugoon nga si Isaias nga hubo ug nagtiniil sulod sa tulo ka tuig agig ilhanan ug pasidaan batok sa Ehipto ug sa Etiopia,
4: bihagon usab sa hari sa Asiria ang mga Ehiptohanon ug ang mga Etiopianhon, bata man o tigulang. Magsuroysuroy sila nga hubo ug magtiniil ug maulawan pag-ayo ang Ehipto kay makita man ang ilang mga lawas.
5: Kawad-ag paglaom ug mangalisang kadtong mga nagsalig sa Etiopia ug nanghambog mahitungod sa Ehipto.
6: Ug moingon unya ang mga lumolupyo sa kabaybayonan, Tan-awa ang nahitabo sa atong gisaligan ug gidangpan aron mahilikay kita sa hari sa Asiria! Unsaon na man nato karon pag-ikyas?