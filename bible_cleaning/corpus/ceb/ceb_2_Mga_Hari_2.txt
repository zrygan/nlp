1: Sa dihang hapit na bayawon sa Ginoo si Elias ngadto sa langit pinaagi sa usa ka alimpulos, nagpanaw si Elias ug si Eliseo gikan sa Gilgal.
2: Ug si Elias miingon kang Eliseo, Naghangyo ako kanimo sa paghulat dinhi kay paadtoon pa ako sa Ginoo ngadto sa Betel.
: Apan si Eliseo miingon, Kay buhi man ang Ginoo ug ikaw buhi usab, gipanumpa ko nga dili gayod ako mobulag kanimo. Busa nangadto sila sa Betel.
3: Ug ang pundok sa mga propeta nga didto sa Betel nangadto kang Eliseo ug miingon, Nasayod ka ba nga karong adlawa kuhaon sa Ginoo gikan kanimo ang imong agalon?
: Siya miingon, Oo, nasayod ako. Ayaw lag saba.
4: Si Elias miingon kaniya, Eliseo, naghangyo ako kanimo sa paghulat dinhi kay paadtoon ako sa Ginoo ngadto sa Jerico.
: Apan si Eliseo miingon, Kay buhi man ang Ginoo ug ikaw buhi usab, gipanumpa ko nga dili gayod ako mobulag kanimo. Busa nangadto sila sa Jerico.
5: Ang pundok sa mga propeta nga didto sa Jerico nanuol kang Eliseo ug miingon kaniya, Nasayod ka ba nga karong adlawa kuhaon sa Ginoo gikan kanimo ang imong agalon? Ug siya mitubag, Oo, nasayod ako. Ayaw lag saba.
6: Unya si Elias miingon, Naghangyo ako kanimo sa paghulat dinhi kay paadtoon ako sa Ginoo ngadto sa Suba sa Jordan.
: Apan si Eliseo miingon, Gipanumpa ko sa Ginoo nga buhi ug kanimo nga buhi usab nga dili gayod ako mobulag kanimo. Busa mipadayon silang duha.
7: Nangadto usab ang 50 ka mga propeta ug mibarog sila halayo kang Elias ug kang Eliseo samtang silang duha nagtindog daplin sa Jordan.
8: Unya gikuha ni Elias ang iyang kupo ug gipilo ug kini gihampak niya sa tubig ug nabahin ang tubig ug nanabok silang duha.
9: Sa dihang nakalabang na sila, si Elias miingon kang Eliseo, Unsa may buot mo nga akong buhaton kanimo sa dili pa ako kuhaon sa Ginoo ?
: Ug si Eliseo miingon, Buot ko nga maako ang duha ka pilo sa imong gahom.
10: Si Elias miingon, Lisod kanang imong gipangayo apan kon makakita ka kanako samtang kuhaon ako gikan kanimo, matuman kini. Kon dili ka makakita kanako, dili kini matuman.
11: Samtang nagpadayon sila paglakaw ug pagsultihanay, sa kalit usa ka karwahi nga kalayo nga giguyod ug mga kabayo nga kalayo usab ang mipataliwala kanila. Ug gibayaw si Elias ngadto sa langit pinaagi sa usa ka alimpulos.
12: Nakakita niini si Eliseo ug misinggit siya, Amahan ko! Amahan ko! Ania ang mga karwahi ug ang mga kabalyero sa Israel. Ug wala na dayon niya makita si Elias.
: Unya gikuha niya ang iyang bisti ug gigisi niya kini sa duha ka bahin aron pagpakita sa kasubo.
13: Gikuha usab niya ang kupo ni Elias nga nahulog ug mibalik siya pagbarog sa daplin sa Jordan.
14: Unya gihampak niya ang tubig sa kupo ni Elias ug miingon siya, Hain man ang Ginoo , ang Dios ni Elias? Sa dihang gihampak niya ang tubig, dihadiha nabahin ang tubig ug milabang niini si Eliseo.
15: Sa dihang ang pundok sa mga propeta nga didto sa Jerico nakakita kang Eliseo nga didto sa atbang nila, miingon sila, Ang gahom ni Elias anaa na kang Eliseo. Ug misugat sila kaniya ug miyukbo sila sa iyang atubangan.
16: Miingon sila kaniya, Ania kaming 50 ka tawo nga pulos himsog. Pangitaon namo ang imong agalon kay tingalig gidala siya sa espiritu sa Ginoo ug gibutang sa usa ka bukid o sa kapatagan ba hinuon.
: Ug siya miingon, Ayaw kana buhata.
17: Apan sa dihang nagpunay silag aghat kaniya, misugot na lamang siya. Busa nanglakaw sila ug sulod sa tulo ka adlaw gipangita nila si Elias apan wala nila siya makaplagi.
18: Ug sa pagbalik nila kang Eliseo nga nagpaabot kanila didto sa Jerico, siya miingon kanila, Dili ba gidid-an ko man kamo sa pag-adto?
19: Ang mga tawo sa siyudad miingon kang Eliseo, Maayong puy-an kining siyudara sumala sa imong nakita apan ang tubig dili maayo ug ang mga nagmabdos sagad nga makuhaan.
20: Si Eliseo miingon, Dad-i akog bag-ong panaksan ug butangi kinig asin. Busa gidad-an siyag bag-ong panaksan.
21: Unya miadto siya sa tuboran sa tubig ug gisaliyab niya ang asin ngadto sa tuboran ug miingon siya, Nag-ingon ang Ginoo , Gihimo ko nang maayo kining tubiga. Dili na kini makamatay o makakuha sa gimabdos.
22: Busa ang tubig maayo nang imnon hangtod niining panahona sumala sa giingon ni Eliseo.
23: Unya miadto si Eliseo sa Betel. Samtang nagpanaw siya, may pipila ka batang lalaki nga nanggula sa siyudad ug mibugalbugal kaniya. Sila miingon, Pahawa dinhi, upaw! Uy, upaw, pahawa!
24: Milingi siya ug sa pagkakita niya kanila, gitunglo niya sila sa ngalan ni Yahweh. Ug duha ka bayeng oso ang mitungha gikan sa lasang ug mikuniskunis sa 42 kanila.
25: Unya miadto siya sa Bukid sa Carmel ug unya mipauli siya sa Samaria.