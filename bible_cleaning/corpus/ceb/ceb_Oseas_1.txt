1: Mao kini ang gisulti sa Ginoo kang Oseas nga anak ni Beeri sa mga panahon nga si Uzias, si Jotam, si Ahaz ug si Ezequias maoy mga hari sa Juda ug si Jeroboam nga anak ni Joas maoy hari sa Israel.
2: Sa unang higayon nga nakigsulti ang Ginoo sa Israel pinaagi kang Oseas, giingnan niya si Oseas, Lakaw, pangasawag babayeng maluibon ug ang inyong mga anak mahisama usab kaniya. Sa samang paagi ang akong katawhan mibiya ug nagluib kanako.
3: Busa milakaw si Oseas ug gipangasawa niya si Gomer nga anak ni Diblaim. Unya namabdos si Gomer ug nanganak ug batang lalaki.
4: Ug ang Ginoo miingon kang Oseas, Nganli siyag Jezreel kay sa dili madugay silotan ko ang hari nga kaliwat ni Jehu tungod sa pagpamatay nga gibuhat ni Jehu didto sa Jezreel ug taposon ko ang pagkahari sa mga kaliwat ni Jehu.
5: Ug niadto unyang adlawa, lumpagon ko ang gahom sa kasundalohan sa Israel didto sa Walog sa Jezreel.
6: Namabdos na usab si Gomer ug nanganak ug babaye. Ug giingnan sa Ginoo si Oseas, Nganli siyag Wala Higugmaa kay dili ko na higugmaon o pasayloon ang katawhan sa Israel.
7: Apan higugmaon ko ang katawhan sa Juda ug luwason ko sila pinaagi sa akong gugma nga walay paglubad ug dili pinaagi sa pana o sa espada o sa gubat o sa mga sundalong nagkabayo. Ako, ang Ginoo nga ilang Dios, maoy magluwas kanila.
8: Sa dihang nalutas na ni Gomer si Wala Higugmaa, namabdos siya pag-usab ug nanganak siyag batang lalaki.
9: Ug miingon ang Ginoo , Nganli siyag Dili Akong Katawhan kay ang katawhan sa Israel dili na akong katawhan ug ako dili na ilang Dios.
10: Apan ang katawhan sa Israel mahisama kadaghan sa balas sa baybayon nga dili matakos o maihap. Ug didto sa dapit diin gitawag sila nga Dili akong katawhan, tawgon unya sila nga Mga anak sa buhi nga Dios.
11: Ug mahiusa pag-usab ang katawhan sa Juda ug sa Israel ug magpili silag ilang pangulo. Unya motubo sila ug mouswag ang ilang nasod. Halandumon kaayo ang adlaw ni Jezreel.