1: Ang tawo nga dili makighugoyhugoy
: naghunahuna lamang sa iyang kaugalingon,
: ug mosupak sa bisag unsa nga giisip sa uban nga husto.
2: Ang buangbuang dili magsapayan kon may masabtan ba siya o wala
: basta lang nga makapadayag siya sa iyang panghunahuna.
3: Ang sala ug kaulawan dili gayod magbulag.
: Kon mawala ang dungog
: mobanos ang pagbiaybiay.
4: Ang isulti sa tawo
: usahay mahimong tinubdan sa kaalam;
: lalom kini daw dagat
: ug nag-agas daw sapa.
5: Dili makatarunganon ang pagdapig sa sad-an
: ug ang paghikaw ug hustisya sa walay sala.
6: Tungod sa pagpataka ug buka sa iyang baba
: ang buangbuang makatilaw ug sagpa.
7: Kon siya mosulti,
: nagdaot lang siya sa iyang kaugalingon
: kay malaang man siya sa iyang kaugalingong mga pulong.
8: Ang mga tabi daw lamiang pagkaon
: nga lami kaayong tunlon.
9: Ang tawong tapolan sama ka daotan sa tawong tigguba.
10: Ang ngalan sa Ginoo sama sa lig-ong tore
: nga kadangpan sa mga matarong aron paglikay sa kadaot.
11: Ang mga dato nagtuo nga ang ilang bahandi manalipod kanila
: sama sa habog nga paril libot sa siyudad.
12: Sa wala pa ang katalagman ang tawo mapahitas-on,
: apan ang pagpaubos mag-una sa kadungganan.
13: Pamati una sa dili ka pa motubag
: aron dili ka maulawan ug mahisama sa buangbuang.
14: Ang tinguha sa tawo sa pagpakabuhi sa panahon sa balatian makalig-on kaniya
: apan kon mawad-an siya niini hayan nga mamatay siya.
15: Ang mga tawong maayog panabot
: gusto ug andam kanunay nga makakat-on.
16: Kon gusto kang makigkita sa usa ka dakong tawo,
: dad-i siyag gasa ug molampos ka gayod sa dakong kasayon.
17: Ang unang mosulti sa usa ka husay morag husto
: hangtod nga sukitsukiton na siya sa iyang kontra.
18: Kon ang duha ka tawo nga gamhanan maoy magkaatbang sa hukmanan
: ang ripa makasulbad sa ilang panagbingkil.
19: Tabangi ang imong igsoon
: ug manalipod siya kanimo daw usa ka lig-ong siyudad.
: Apan kon awayon mo siya
: dili ka niya tabangan.
20: Kinahanglan nga sagubangon mo
: ang sangpotanan sa imong gisulti.
21: Ang imong isulti makaluwas o molaglag sa kinabuhi,
: busa kinahanglan nga dawaton mo ang sangpotanan sa imong gipanulti.
22: Kon makakaplag kag asawa, nakakaplag kag kaayohan!
: Magpaila kana nga gipanalanginan ka sa Ginoo .
23: Kon ang mosulti kabos,
: mogamit siya sa maikugong mga pulong
: apan ang dato hait ug sinultihan.
24: May matang sa panaghigalaay nga dili molungtad ug dugay,
: apan may mga higala nga mas maunongon pa kay sa mga igsoon.