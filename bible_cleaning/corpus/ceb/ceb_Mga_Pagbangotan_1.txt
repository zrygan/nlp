1: Pagkamingaw sa Jerusalem
: nga kaniadto nagsugwak sa katawhan!
: Kaniadto gidayeg siya sa kanasoran,
: apan karon nahisama na siya sa usa ka biyuda!
: Ang labing hamili sa mga siyudad kaniadto
: karon nahulog na sa kaulipnan.
2: Nagsigi siyag hilak sa tibuok gabii;
: sa iyang aping nanaligdig ang mga luha.
: Walay usa sa iyang mga higala kaniadto
: ang miduol aron paglipay kaniya;
: gibudhian siya sa tanan niyang mga kaabin,
: ug silang tanan kaaway na niya karon.
3: Ang katawhan sa Juda nahimong ulipon,
: napugos pagbiya sa ilang pinuy-anan;
: atua na sila sa ubang kanasoran,
: ug wala silay dapit nga matawag nga ilaha;
: gilibotan sila sa ilang mga kaaway
: ug wala na silay kapaingnan.
4: Wala nay nanimba didto sa Templo sa panahon sa mga kasaulogan;
: nagmingaw ang mga ganghaan sa Sion
: ug nag-agulo ang iyang mga kaparian;
: nag-antos ang iyang mga dalaga
: ug siya mismo nag-antos pag-ayo.
5: Ang iyang mga kaaway mao nay nagmando kaniya,
: ug nagmauswagon sila,
: kay gikastigo man siya sa Ginoo
: tungod sa dili maisip niyang mga sala;
: bisan gani ang iyang mga anak
: naapil sa pagkabihag.
6: Nahanaw na ang katahom sa Jerusalem.
: Ang iyang mga pangulo daw lagsaw nga wala nay masibsib,
: ug gigukod sa mangangayam ug hapit na kabsig umoy.
7: Sa nagun-ob na ang Jerusalem,
: nahinumdoman niya ang iya kanhing katahom;
: sa nailog na siya sa kaaway,
: walay mitabang kaniya;
: gikataw-an siya ug gibiaybiay.
8: Tungod kay grabi man kaayo ang pagpakasala sa Jerusalem,
: nahimo siyang hugaw.
: Ang nagpasidungog kaniya kaniadto
: karon nagbiaybiay na kaniya,
: kay nakakita man sila sa iyang pagkahubo.
: Nag-agulo siya
: ug gilingiw niya ang iyang nawong tungod sa kaulaw.
9: Tataw kaayo ang iyang pagkahugaw,
: apan wala siya magpakabana sa iyang dangatan.
: Makalilisang ang iyang pagkapukan,
: ug walay miduol aron paglipay kaniya.
: Miingon siya, O Ginoo , kaluy-i intawon ako
: kay gibuntog ako sa akong kaaway!
10: Giilog sa kaaway ang tanan niyang bahandi.
: Nakita niya nga nanulod sa Templo ang mga katawhan sa kanasoran,
: mga tawo nga imong gidid-an sa pagsulod niini.
11: Nag-agulo ang tanan niyang lumolupyo tungod sa kagutom;
: gipabayloan nilag pagkaon ang ilang bahandi
: aron dili sila mangamatay.
: Miingon sila, Kaluy-i intawon kami, O Ginoo , sa among pagkaalaot.
12: Nagsangpit siya sa tanan nga nanglabay,
: Kamong tanan nga nanglabay, tan-awa!
: Wala ba lamang kini kahulogan alang kaninyo?
: May nag-antos ba sama sa akong giantos
: tungod sa silot nga gipahamtang sa Ginoo kanako,
: sa panahon nga misilaob ang iyang kasuko?
13: Gikan sa kahitas-an
: nagpadala siyag kalayo nga misunog sa akong kabukogan;
: iya akong gibitik ug nahapla ako;
: gibiyaan ako niya nga nag-antos pag-ayo.
14: Ang tanan kong mga sala daw yugo nga iyang gisangon kanako;
: naluya ako sa kabug-at niini,
: ug unya gitugyan niya ako ngadto sa akong mga kaaway,
: ug wala akoy nahimo batok kanila.
15: Gipakaulawan sa Ginoo ang tanan kong kasundalohan;
: gisugo niya ang bagang kasundalohan sa pagsulong kanako,
: ug pagbuntog sa akong mga batan-ong sundalo;
: giyatakyatakan niya ang katawhan sa Juda daw ubas sa pigsanan.
16: Naghilak ako tungod niini
: ug wala nay molipay ug modasig kanako;
: walay nahot ang akong katawhan
: kay nagmadaugon man ang akong kaaway.
17: Nagpakitabang ako
: apan walay nanumbaling kanako;
: pagbuot sa Ginoo nga sulongon ako sa akong mga kaaway;
: giisip ako nila nga hugaw kaayo.
18: Husto ang Ginoo kay misupil man ako kaniya;
: apan pamatia ako, tanang katawhan,
: ug tan-awa ang akong pag-antos;
: gipamihag ang akong mga dalaga ug ulitawo.
19: Nagpakitabang ako sa akong mga higala
: apan wala sila magtagad kanako;
: ang akong mga pari ug mga pangulo nangamatay sa kadalanan,
: samtang nangita silag pagkaon aron sila mabuhi.
20: Sud-onga, O Ginoo , ang akong pag-antos;
: nahasol ako pag-ayo ug daw gikumot ang akong kasingkasing
: tungod sa akong pagkamasupilon.
: Diha sa kadalanan daghang gipamatay
: ingon man sa sulod sa kabalayan.
21: Pamatia ang akong mga agulo;
: wala gayoy molipay kanako.
: Nasayran sa akong mga kaaway ang akong mga kalisod;
: gikalipay nila nga ako imong gipaantos.
: Tumana na ang imong gisaad ug paantusa usab sila.
22: Ayaw kalimti ang daotan nilang binuhatan.
: Siloti sila sama sa pagsilot mo kanako tungod sa akong kalapasan,
: kay kanunay akong nag-agulo sa kaalaot
: ug wala na akoy paglaom.