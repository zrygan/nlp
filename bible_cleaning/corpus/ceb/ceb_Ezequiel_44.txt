1: Unya gidala ako sa tawo balik ngadto sa ganghaan sa gawas sa Templo nga nag-atubang sa sidlakan apan sirado kini.
2: Ug giingnan ako sa Ginoo , Magpabiling tinak-opan kining ganghaana. Dili kini ablihan ug walay pasudlon niini kay ako, ang Ginoo , ang Dios sa Israel, misulod man niini.
3: Ang pangulo lamang ang makalingkod dinhi aron magkaon atubangan kanako. Mosulod siya agi sa pultahan sa lawak-agianan ug mogula agi sa mao gihapong pultahan.
4: Unya gidala ako sa tawo agi sa pultahan dapit sa amihanan ngadto sa atubangan sa Templo. Nakita ko nga ang himaya sa Ginoo milukop sa Templo ug mihapa ako.
5: Ug giingnan ako sa Ginoo , Tawo, pamatia ug timan-i pag-ayo ang tanan nga isulti ko kanimo mahitungod sa tanang lagda sa Templo ug bantayi pag-ayo kon kinsa ang mga tawo nga pasudlon sa Templo ug kinsa ang mga tawo nga dili pasudlon.
6: Sultihi ang masupilong katawhan sa Israel nga mao kini ang giingon sa Ginoong Dios , O katawhan sa Israel, hunonga na ang tanan ninyong mga buhat nga hugaw
7: ang pagpasulod ninyo sa mga langyaw nga daotan ug binuhatan ug wala mag-alagad kanako didto sa Templo sa dihang naghalad kamo kanakog tambok ug dugo sa hayop. Gilapas ninyo ang akong kasabotan pinaagi sa inyong mga buhat nga daotan.
8: Wala ninyo atimana ang akong mga sagradong butang ug mao hinuoy inyong gipaatiman sa akong Templo ang mga langyaw.
9: Busa ako, ang Ginoong Dios , nag-ingon: ang mga langyaw nga wala motuo sa Dios, bisan ang mga langyaw nga nagpuyo tipon kaninyo, dili pasudlon sa akong Templo.
10: Ang mga Levita nga nahisalaag ug misunod sa mga diosdios sa diha nga ang Israel mibulag kanako, silotan gayod.
11: Silay mahimong mga alagad sa akong Templo ug mag-atiman sa mga ganghaan sa Templo. Silay mag-ihaw sa mga halad nga sunogon ug sa mga halad sa mga tawo ug mag-atiman sila sa mga tawo.
12: Apan tungod kay mialagad man sila sa mga langyaw atubangan sa ilang mga diosdios ug nakaangin sa Israel sa pagpakasala, ipanumpa ko nga silotan ko gayod sila.
13: Dili sila makaalagad kanako ingon nga mga pari o makaduol sa mga balaang butang o makasulod sa Dapit nga Labing Balaan. Pakaulawan ko sila tungod sa daotan nilang buhat.
14: Apan itudlo ko sila nga magbalantay sa Templo aron buhaton nila ang tanang labing ubos nga buluhaton diha niini.
15: Miingon ang Ginoong Dios , Ang mga pari nga Levita nga kaliwat ni Sadok nga maoy nagbantay sa akong Templo sa panahon nga nahisalaag ang katawhan sa Israel, sila maoy mag-alagad kanako. Ilang ihalad kanako ang tambok ug ang dugo.
16: Silay makasulod sa akong Templo, ug moduol sa akong halaran aron pag-alagad kanako ug tumanon nila ang akong mga sugo.
17: Inigsulod nila sa mga ganghaan sa sulod nga hawanan, magsul-ob sila sa mga bisti nga lino. Dili sila magsul-ob ug delana samtang mag-alagad sila diha sa ganghaan sa sulod nga hawanan ug sa sulod.
18: Magpurong silag lino ug magkarsunsilyo usab silag lino ug dili magbakos aron dili sila sington.
19: Ug iniggula nila ngadto sa hawanan sa gawas diin atua ang katawhan, hukason nila ang ilang bisti ingon nga pari ug ibutang nila kini sulod sa lawak nga balaan ug isul-ob nila ang lain nilang bisti aron ang kabalaan niini dili mahitapon sa katawhan.
20: Dili nila kiskisan ang ilang ulo o pataason pag-ayo ang ilang buhok. Ila lamang kining patupihan.
21: Walay pari nga tugotan pag-inom ug bino inigsulod niya sa sulod nga hawanan.
22: Dili sila tugotan pagpangasawag biyuda o babaye nga diborsyada kondili ang ulay lamang sa kaliwat sa banay sa Israel o kon biyuda man, kanang biyuda sa usa ka pari.
23: Tudloan nila ang mga tawo sa kalainan sa balaan ug sa dili balaan ug sa kalainan sa hinlo ug sa dili hinlo.
24: Kon adunay lalis, sila ang mohukom sumala sa akong balaod. Bantayan nila ang akong mga sugo ug mga gimbut-an mahitungod sa mga kasaulogan ug balaanon nila ang Adlaw nga Igpapahulay.
25: Dili nila hugawhugawan ang ilang kaugalingon pinaagi sa pagduol sa usa ka minatay apan dili igsapayan kon mahugaw sila kon ang ilang duolon mao ang lawas nga patay sa ilang amahan o sa ilang inahan o sa ilang anak o sa ilang igsoon nga lalaki o sa igsoong babaye nga wala maminyo.
26: Tapos sila mahimong hugaw, mag-ihap silag pito ka adlaw ug unya mahinlo na sila.
27: Ug sa adlaw nga sila moadto sa dapit nga balaan o sa sulod nga hawanan aron sa pag-alagad, kinahanglan nga maghalad sila alang sa ilang mga sala.
28: Wala silay bahin nga maangkon gawas kanako. Ayaw ninyo sila papanag-iyahag yuta kay ako ray kabilin nila.
29: Makakaon sila sa halad nga pagkaon, sa halad alang sa sala ug sa bisan unsa nga gihalad ngadto sa Dios. Ilaha ang tanang halad sa Israel.
30: Ang una ninyong abot ug ang tanang halad ila sa mga pari. Ihatag usab ninyo sa mga pari ang unang abot ninyo sa sebada aron panalanginan ang inyong panimalay.
31: Ayaw ipakaon sa mga pari ang bisan unsang langgam o mananap nga namatay nga wala hilabti o gitukob sa laing mananap.