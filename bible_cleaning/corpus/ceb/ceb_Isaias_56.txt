1: Nag-ingon ang Ginoo sa iyang katawhan,
: Patunhaya ang hustisya ug buhata ang matarong,
: kay sa dili madugay luwason ko na kamo
: ug ipaila ko ang akong katarong.
2: Bulahan ang tawo nga magbuhat niini sa kanunay
: ug magtamod sa Adlawng Igpapahulay,
: ug dili gayod magpasipala niini
: ug dili usab magbuhat ug daotan.
3: Ang langyaw nga nagsimba sa Ginoo kinahanglang dili moingon,
: Hinginlan gayod ako sa Ginoo gikan sa iyang katawhan.
: Ug ang yunuko dili angayng moingon,
: Sama ako sa patayng kahoy.
4: Kay nag-ingon ang Ginoo ngadto sa yunuko,
: Kon nagtamod ka sa akong Adlawng Igpapahulay,
: ug nagbuhat sa akong kabubut-on ug nagtuman sa akong kasabotan,
5: maghimo ako ug handomanan alang kanimo
: ug himoon ko nga mahinumdoman gayod ang imong ngalan
: diha sa akong Templo ug sa akong katawhan
: bisan ug wala kay mga anak.
: Dili ka gayod hikalimtan.
6: Ug miingon ang Ginoo ngadto sa mga langyaw nga miduol
: ug nag-alagad ug naghigugma kaniya,
: ug nagtamod sa Adlawng Igpapahulay,
: ug nagtuman sa iyang mga sugo
7: Dad-on ko kamo sa akong balaan nga bukid
: ug lipayon ko kamo didto sa akong Templo.
: Ang inyong mga halad-sinunog ug mga halad-inihaw
: dawaton ko didto sa akong halaran,
: kay ang akong Templo nganlan mag balay-alampoanan alang sa tanang kanasoran.
8: Ang Ginoong Dios , nga nagtigom sa mga nagkatibulaag nga mga Israelita miingon,
: Aduna pay uban nga akong tigumon gawas niadtong natigom na.
9: Giingnan sa Ginoo ang kanasoran,
: Kamong mga mananap nga mapintas,
: ngari kamo ug panukobkamong tanang mananap sa kalasangan.
10: Buta ang mga magbalantay sa Israel
: ug wala gayod silay kahibalo;
: sama sila sa mga iro nga dili maantigong mopaghot;
: ang ilang nahibaloan mao ra ang pagdamgo ug pagkatulog.
11: Mga hakog sila ug dili gayod sila matagbaw.
: Mga magbalantay sila sa karnero nga walay mga alamag
: ug nagtinguha lamang sa ilang kaugalingong kaayohan.
12: Sila miingon,
: Sigi, mag-inom ug maghubog kita;
: himoon ta nga ang ugma sama sa karon o labaw pa gani niini.