1: Ang Ginoo miingon na usab kang Moises,
2: Kon may makasala ug makalapas sa kabubut-on sa Ginoo pinaagi sa paglimbong sa iyang isigkatawo labot sa gipatipigan o gibilin kaniya o nakapangawat siya o gidaugdaog niya ang iyang isigkatawo
3: o kon nakakaplag siya ug butang nga nawala ug gilimod niya kini ug manumpa pa gani o kon makasala ang tawo sa bisan unsang matang sa sala
4: o kon siya sad-an, kinahanglan nga iuli niya ang iyang kinawat o ang iyang nakuha pinaagi sa pagpanglupig sa iyang isigkatawo o paglimod sa gipatipigan kaniya o sa nawala nga butang nga iyang nakaplagan
5: o sa bisan unsang butang nga gilimod niya pinaagi sa pagpanumpa. Kinahanglan iuli niya kini sa tag-iya nga walay kulang bisan diyutay ug pakapinan pa gayod niya kini ug ikalima nga bahin sa bili niini. Iuli niya kini sa panahon nga himoon ang seremonyas sa pagpapas sa iyang sala.
6: Dad-on niya ngadto sa pari ang usa ka laking karnero nga walay tatsa ingon nga iyang halad sa Ginoo tungod sa sala ug presyohan ninyo kini sumala sa opisyal nga sukdanan nga gigamit sa halad alang sa sala.
7: Ug ang pari maghimo sa seremonyas sa pagpapas sa sala alang kaniya sa atubangan sa Ginoo ug pasayloon siya sa iyang sala.
8: Unya ang Ginoo miingon kang Moises,
9: Sultihi si Aaron ug ang iyang mga anak nga kini mao ang tulomanon mahitungod sa halad-sunogonon. Ang halad-sunogonon magpabilin diha sa kalayo sa halaran tibuok gabii ug kinahanglan ang kalayo diha sa halaran dili pagngon.
10: Isul-ob sa pari ang iyang linong bisti ingon man ang mga sapot sa ilalom niini ug iyang kuhaon ang abo sa halad nga gisunog ug ibutang kini sa tupad sa halaran.
11: Unya huboon niya ang iyang mga sapot ug mag-ilis siya ug laing mga bisti ug dad-on niya ang abo ngadto sa usa ka hinlo nga dapit sa gawas sa kampo.
12: Ang kalayo diha sa halaran dili gayod pagngon ug matag buntag sugnoran kini sa pari ug kahoy ug itungtong niini ang halad nga sunogonon ug sunogon niya ang tambok sa mga halad sa pakigdait.
13: Padayonon gayod ang pagpasiga sa kalayo diha sa halaran ug dili kini pagngon.
14: Ug kini mao ang tulomanon mahitungod sa halad nga uhay: Ang mga pari nga kaliwat ni Aaron maghalad niini sa Ginoo sa atubangan sa halaran.
15: Ang usa kanila mohakop ug usa ka kumkom sa labing maayong harina nga gihalad nga gisambogag lana ug insenso ug sunogon kini sa halaran ingon nga mahumot nga halad-handomanan alang sa Ginoo .
16: Ang sobra kan-on nila ni Aaron ug sa iyang mga anak. Pagkaon kini nga walay patubo ug ilang kan-on diha sa balaang dapitsa hawan sa Tolda nga Tagboanan.
17: Lutoon kini nga walay patubo. Gihatag ko kini kanila ingon nga ilang bahin sa mga halad nga sunogon nga gihalad kanako. Balaan kaayo kini sama sa halad tungod sa sala.
18: Makakaon niini ang tanang kaliwat ni Aaron nga mga lalaki ingon nga ilang bahin hangtod sa kahangtoran sa tanan ninyong mga kaliwatan, gikan sa mga halad-sinunog nga gihalad ngadto sa Ginoo . Bisan kinsa nga mohikap sa maong mga halad madaot tungod sa gahom sa pagkabalaan niini.
19: Ang Ginoo miingon na usab kang Moises,
20: Mao kini ang halad nga ihalad sa mga anak ni Aaron ngadto sa Ginoo inigdihog nila: usa ka kilo sa labing maayong harina nga ilang ihalad ingon sa naandang halad nga kalan-on. Ang katunga niini ihalad sa buntag ug ang katunga sa gabii.
21: Lutoon kini sa kaha nga binutangan ug lana ug kon motuhop na pag-ayo niini ang lana, hiwahiwaon kini sama sa halad nga pagkaon ug ihalad ingon nga mahumot nga halad alang sa Ginoo .
22: Ang matag pari nga kaliwat ni Aaron nga gidihogan aron maoy mopuli kaniya sa iyang katungdanan kinahanglan nga maghalad niini ngadto sa Ginoo sumala sa balaod nga walay kataposan ug iyang sunogon ang tanan.
23: Ang tanang pagkaon nga ihalad sa usa ka pari alang sa maong katuyoan sunogon gayod; dili kini kan-on.
24: Ang Ginoo miingon kang Moises,
25: Ingna si Aaron ug ang iyang mga anak nga mao kini ang tulomanon mahitungod sa halad tungod sa sala: Ang halad tungod sa sala ihawon sa atubangan sa Ginoo sa dapit diin ihawa ang halad nga sunogon. Adto usab ihawa ang halad tungod sa sala; balaan kini kaayo.
26: Ang pari nga maghalad niini mokaon niini sa dapit nga balaandidto sa hawan sa Tolda nga Tagboanan.
27: Ang makahikap sa halad alang sa sala madaot tungod sa gahom sa pagkabalaan niini. Ug kon may sapot nga mapiskan niining dugo, adto sa balaang dapit hugasi ang bahin sa bisti nga napiskan sa dugo.
28: Buk-on ang kulon nga gilutoan sa halad alang sa sala. Kon giluto kini sa lutoanan nga bronsi, kinahanglan ang lutoanan hinisan ug hugasag tubig.
29: Makakaon niini ang tanang lalaki nga kaliwat sa mga pari; balaan kini kaayo.
30: Apan ang halad alang sa sala nga gikuhaan ug dugo nga gidala ngadto sa Tolda nga Tagboanan aron gamiton sa seremonyas sa pagtabon sa sala dili gayod kan-on kondili sunogon.