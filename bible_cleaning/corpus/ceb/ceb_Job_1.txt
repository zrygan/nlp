1: May tawong ginganlag Job nga didto nagpuyo sa Uz. Nagsimba ug nagmatinud-anon siya sa Dios. Matarong siya ug naglikay sa pagbuhat ug daotan.
2: May pito siya ka anak nga lalaki ug tulo ka anak nga babaye.
3: Aduna siyay 7,000 ka karnero, 3,000 ka kamelyo, 1,000 ka baka ug 500 ka asno. Daghan usab siyag sulugoon ug siya maoy labing dato sa tibuok Sidlakan.
4: Nabatasan sa iyang mga lalaking anak ang pagbanosbanos sa pagbangkite nga tambongan nilang tanan ug dapiton usab nila ang ilang tulo ka igsoong babaye.
5: Unya inigkahuman sa maong mga bangkite si Job mobangon sayo sa buntag ug maghalad siyag mga inihaw nga mga mananap alang sa matag usa sa iyang mga anak aron pasayloon sila sa ilang sala. Kanunay niya kining gibuhat kay nagtuo si Job nga basin ug sa wala tuyoa nakapasipala sila sa Dios, maoy hinungdan sa ilang pagpakasala.
6: Unya usa niana ka adlaw, sa diha nga ang mga langitnong binuhat miatubang sa Ginoo , didto usab si Satanas uban kanila.
7: Ug gipangutana siya sa Ginoo , Satanas, unsa may imong gibuhat?
: Mitubag si Satanas, Gikan akong nagsuroysuroy sa tibuok kalibotan.
8: Giingnan siya sa Ginoo , Nakamatikod ka ba sa akong alagad nga si Job? Walay sama kaniya kabuotan sa tibuok kalibotan. Nagsimba siya kanako ug naglikay siya sa pagbuhat ug daotan.
9: Mitubag si Satanas, Mosimba kaha si Job kanimo kon wala pa siyay giapas?
10: Gipanalipdan mo siya ug ang iyang banay ug ang tanan nga iyaha. Gipanalanginan mo ang tanan niyang gibuhat ug gihatagan mo siyag daghan kaayong kabtangan diha sa iyang kayutaan.
11: Apan kuhaa kaniya ang tanan niyang kabtangan ug tan-awon tag dili ka ba niya balikason.
12: Giingnan sa Ginoo si Satanas, Tugotan ko ikaw pagbuhat kutob sa imong mahimo ngadto sa tanan nga anaa kaniya apan ayaw lamang siyag hilabti. Busa milakaw si Satanas.
13: Usa niana ka adlaw, samtang nagbangkite ang mga anak ni Job didto sa balay sa ilang kamagulangang lalaki,
14: may miabot nga mensahero ngadto kang Job. Miingon siya, Samtang nagdaro kami ginamit ang mga igdadarong baka ug nanibsib usab sa duol kanamo ang mga asno,
15: kalit lamang nga miabot ang mga taga-Sebea ug gipanakop ang mga asno ug mga baka ug gihurot nilag dala. Gipamatay nila ang tanang sulugoon nimo ug ako ray nakaikyas. Busa ania ako sa pagsugilon kanimo.
16: Wala pa gani siya makahumag sulti, may sulugoon na usab nga miabot ug miingon, Naigo sa liti ang imong mga karnero lakip ang mga magbalantay niini. Nahurot silag kamatay ug ako ray nakaikyas busa ania ako sa pagsugilon kanimo.
17: Ug wala pa gani siya makahumag sulti, may lain na usab nga sulugoon nga miabot ug miingon, Gisulong kami sa tulo ka pundok nga taga-Caldea. Gisakmit nila ang tanang kamelyo ug gihurot nilag patay ang imong mga sulugoon. Ako ray nakaikyas busa ania ako sa pagsugilon kanimo.
18: Ug wala pa gani siya makahumag sulti, may miabot na usab nga laing sulugoon ug miingon, Samtang nagbangkite ang tanan mong mga anak didto sa balay sa kamagulangan nilang igsoon,
19: may mihapak nga alimpulos gikan sa diserto. Nagun-ob ang balay ug natumpagan ang imong mga anak. Patay na sila. Ako ray nakalingkawas busa ania ako sa pagsugilon kanimo.
20: Mitindog si Job ug sa iyang kaguol gigisi niya ang iyang bisti. Unya gikiskisan niya ang iyang ulo ug mihapa siya sa yuta ug gisimba niya ang Dios.
21: Miingon siya, Natawo ako nga hubo ug mamatay usab ako nga hubo. Ang Ginoo maoy naghatag ug siya usab ang nagbawi. Dalaygon ang iyang ngalan!
22: Ug bisan pa sa tanan nga midangat kaniya, gilikayan niya ang pagpakasala ug wala niya basola ang Dios.