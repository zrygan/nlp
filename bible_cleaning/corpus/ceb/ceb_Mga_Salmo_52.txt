1: O tawo nga bangis, nganong gipagarbo mo man ang imong daotang buhat?
: Dili mausab ang gugma sa Dios.
2: Naglaraw ka sa paghimog kadaot sa uban;
: ang imong dila sama sa hait nga labaha.
: Kanunay kang nagsultig mga bakak.
3: Gipalabi mo ang daotan kay sa maayo,
: ug ang pagpamakak kay sa pagsulti sa tinuod.
4: Hoy, bakakon!
: Gikalipay mo ang pagsakit sa mga tawo pinaagi sa imong mga pulong.
5: Apan laglagon ka gayod sa Dios.
: Iya kang sakmiton gikan sa imong tolda,
: ug kuhaon ka niya gikan sa yuta sa mga buhi.
6: Makita kini sa mga matarong ug mahadlok sila,
: unya kataw-an ka nila ug moingon sila,
7: Tan-awa ang tawo nga wala mosalig sa Dios alang sa iyang kasigurohan,
: kondili sa iya hinuong kadato
: ug diha sa iyang kabahandianon!
8: Apan ako sama sa kahoyng olibo nga nagtubo sa balay sa Dios;
: nagsalig ako sa iyang gugma nga walay paglubad hangtod sa kahangtoran.
9: Pasalamatan ko ikaw kanunay, O Dios, tungod sa imong gibuhat,
: ug ipaila ko ang imong kaayo atubangan sa imong katawhan.