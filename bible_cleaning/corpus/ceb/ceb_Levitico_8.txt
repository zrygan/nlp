1: Ang Ginoo miingon kang Moises,
2: Dad-a si Aaron ug ang iyang mga anak ug dad-a usab ang mga bisti sa pagkapari, ang lana nga igdidihog, ang torong baka nga halad tungod sa sala, duha ka torong karnero ug usa ka basket nga pan nga walay patubo.
3: Unya tigoma ang katawhan diha sa pultahan sa Tolda nga Tagboanan.
4: Gituman ni Moises ang gisugo sa Ginoo kaniya. Ug sa natigom na ang katawhan sa pultahan sa Tolda nga Tagboanan,
5: si Moises miingon sa katawhan, Kini mao ang ipabuhat sa Ginoo .
6: Unya gidala ni Moises si Aaron ug ang iyang mga anak ug giligo silag tubig.
7: Pagkahuman, gisul-oban niya si Aaron sa taas nga bisti ug gibaksan unya gisul-oban ug sotana. Gisul-ob usab niya kang Aaron ang epod ug gibaksan niya sa binordahang bakos.
8: Ug ang pabitay sa dughan gibutang ni Moises kang Aaron. Sa sulod sa pabitay sa dughan gibutang ni Moises ang Urim ug ang Tumim.
9: Unya iyang gipurongan si Aaron ug sa atubangan sa purong gibutang niya ang dayandayang bulawan agig ilhanan sa pagkahinalad sumala sa gisugo sa Ginoo kaniya.
10: Unya gikuha ni Moises ang lana nga igdidihog ug gidihogan niya ang Tolda nga Tagboanan ug ang tanan nga diha niini. Sa ingon, gihalad niya kini.
11: Gibisibisan niyag lana ang halaran sa makapito ug gidihogan niya kini lakip ang tanang mga galamiton niini, ingon man ang planggana ug ang tungtonganan niini aron sa paghalad niini.
12: Gibuboan niyag lana nga igdidihog ang ulo ni Aaron aron paghalad kaniya.
13: Unya gidala ni Moises ang mga anak ni Aaron sa atubangan sa mga tawo ug gisul-oban niya silag mga bisti nga taas. Gibaksan usab niya sila ug gipurongan sumala sa gisugo sa Ginoo kaniya.
14: Human niini, gikuha ni Moises ang torong baka nga halad tungod sa sala ug gitapion ni Aaron ug sa iyang mga anak ang ilang mga kamot sa ulo sa baka.
15: Unya giihaw kini ni Moises ug gikuha ang dugo niini. Gitunlob niya ang iyang tudlo sa dugo ug gipaghiran niya ang mga sungaysungay sa halaran. Sa ingon, naputli ang halaran. Ang dugo gibubo niya sa tungtonganan sa halaran aron sa paghalad niini.
16: Gikuha ni Moises ang tanang tambok nga nagputos sa sulod sa ginhawaan ingon man ang atay ug ang duha ka rinyon lakip ang tambok niini ug gisunog niya kini sa halaran.
17: Apan ang torong baka, ang panit, ang karne ug ang tai niini gisunog niya sa gawas sa kampo sumala sa gisugo kaniya sa Ginoo .
18: Unya gidala niya sa atubangan sa katawhan ang torong karnero nga ighahalad ingon nga halad nga sunogonon ug gitapion ni Aaron ug sa iyang mga anak ang ilang mga kamot sa ulo sa karnero.
19: Unya giihaw kini ni Moises ug gisablig niya ang dugo niini sa tanang kilid sa halaran.
20: Sa nahiwahiwa na ang karnero, gisunog ni Moises ang hiniwahiwa ingon man ang ulo ug ang tambok niini.
21: Sa nahugasan na ang mga sulod sa ginhawaan ug ang mga paa sa karnero, gisunog niya ang tibuok karnero sa halaran ingon nga humot nga halad-sinunog sumala sa gisugo sa Ginoo kaniya.
22: Unya gikuha ni Moises ang laing torong karnero nga mao ang karnero nga ighahalad alang sa ordinasyon. Gitapion ni Aaron ug sa iyang mga anak ang ilang mga kamot sa ulo sa karnero
23: ug giihaw kini ni Moises. Mikuha siyag dugo niini ug iya kining gipahid sa tumoy sa tuo nga dalunggan ni Aaron ug sa kumagko sa tuo niyang kamot ingon man sa kumagko sa tuo niyang tiil.
24: Gipaatubang niya ang mga anak ni Aaron ug gipaghiran niya sa dugo ang tumoy sa tuo nilang dalunggan, ang kumagko sa tuo nilang kamot ug ang kumagko sa tuo nilang tiil. Unya gisablig ni Moises ang dugo libot sa halaran.
25: Unya gikuha niya ang tambok sa karnero, ang tambok nga ikog niini ug ang tanang tambok nga nagputos sa sulod sa ginhawaan. Gikuha usab niya ang atay ingon man ang duha ka rinyon ug ang tambok niini ug ang tuo nga paa.
26: Unya mikuha siyag usa ka buok pan gikan sa basket sa mga pan nga walay patubo. Mikuha usab siyag pan nga minasag lana ug usa usab ka nipis nga pan. Gitungtong niya kining tanan sa tambok ug sa tuo nga paa sa karnero.
27: Ug iya kining gihatag ngadto kang Aaron ug sa iyang mga anak aron ila kining ibayaw ingon nga halad sa atubangan sa Ginoo .
28: Unya gikuha kini pagbalik ni Moises gikan kanila ug gisunog niya sa halaran uban sa halad nga sunogonon ingon nga humot nga halad alang sa ordinasyon. Usa kini ka halad alang sa Ginoo pinaagi sa kalayo.
29: Gikuha usab ni Moises ang dughan sa karnero ug gibayaw kini ingon nga halad ngadto sa Ginoo . Mao kini ang bahin ni Moises sa torong karnero nga gihalad alang sa ordinasyon sumala sa gisugo kaniya sa Ginoo .
30: Unya mikuha si Moises ug lana nga igdidihog ug dugo nga diha sa halaran ug giwisik niya kini kang Aaron ug sa iyang mga anak, ingon man sa ilang mga bisti. Sa ingon niini gihalad niya si Aaron ug ang iyang mga anak ingon man ang ilang mga sapot.
31: Si Moises miingon kang Aaron ug sa iyang mga anak, Lutoa ang karne didto sa pultahan sa Tolda nga Tagboanan ug kan-a ninyo kini didto uban sa pan nga gisulod sa basket nga gihalad alang sa ordinasyon sumala sa gisugo sa Ginoo .
32: Ug sunoga ninyo ang karne ug ang pan nga mahisalin.
33: Ayaw kamo paggawas sa pultahan sa Tolda nga Tagboanan sulod sa pito ka adlaw kay molungtad man ug pito ka adlaw ang inyong ordinasyon.
34: Ang Ginoo nagsugo kanato nga himoon ang gihimo karong adlawa alang sa pagpapas sa inyong sala.
35: Magpabilin kamo didto sa pultahan sa Tolda nga Tagboanan sa adlaw ug sa gabii sulod sa pito ka adlaw. Samtang atua kamo didto, buhaton ninyo ang gisugo sa Ginoo aron dili kamo mangamatay. Mao kini ang gisugo sa Ginoo kanako.
36: Ug gituman ni Aaron ug sa iyang mga anak ang tanan nga gisugo sa Ginoo pinaagi kang Moises.