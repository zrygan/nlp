1: Kon may maghalad ug pagkaon ngadto sa Ginoo , kinahanglan nga maayong harina ang iyang ihalad ug buboan niya kinig lana ug insenso.
2: Unya dad-on niya kini ngadto sa mga pari nga kaliwat ni Aaron. Ang pari magkuha ug usa ka kumkom nga harina, lana ug ang tanang insenso nga gibutang niini unya iya kining sunogon isip pagpadayag nga kining tanan gihalad ngadto sa Ginoo . Kini usa ka humot nga halad-sinunog alang sa Ginoo .
3: Ang mahibilin sa halad nga uhay iya na ni Aaron ug sa iyang mga anak. Mao kini ang sagrado kaayo nga bahin sa halad-sinunog alang sa Ginoo .
4: Kon pan nga linuto sa hudno ang inyong ihalad, kinahanglan nga himoon kini nga walay patubo: mahimong baga ang buok niini nga sinagolag lana o nipis nga hinidhirag lana.
5: Ug kon linuto sa kaha ang pan nga inyong ihalad, himoa usab kini sa maayong harina nga sinagolag lana ug ayaw butangig patubo.
6: Pikaspikasa kini ug buboig lana sa inyong paghalad niini.
7: Kon linuto sa kaha ang halad nga pan, himoon gihapon kini sa labing maayong harina nga sinagolag lana.
8: Dad-a ngadto sa Ginoo ang halad nga linuto. Inigkadawat niini sa pari, dad-on niya kini sa halaran.
9: Unya ang pari mokuhag diyutayng bahin sa halad ingon nga handomanan niini ug sunogon niya kini sa halaran ingon nga mahumot nga halad alang sa Ginoo .
10: Ug ang nahibilin sa maong halad mahiadto kang Aaron ug sa iyang mga anak. Kini maoy sagrado kaayong bahin sa halad-sinunog alang sa Ginoo .
11: Ayaw gayod butangig patubo ang imong halad nga pan alang sa Ginoo kay gidili ang pagsunog sa patubo o dugos ingon nga halad.
12: Ang halad sa unang mga abot mahimong dad-on ngadto sa Ginoo apan ayaw kini ihalad diha sa halaran ingon nga mahumot nga halad-sinunog.
13: Asini ang tanan mong mga halad nga pagkaon. Ayaw gayod hikalimti ang pagbutang ug asin sumala sa kasabotan tali kanimo ug sa imong Dios.
14: Kon maghalad ka sa Ginoo sa unang mga abot, maoy ihalad ang bugas nga bag-ong ani ug sangaga kini.
15: Butangi kinig lana ug insenso. Halad kini nga pagkaon.
16: Unya magsunog ang pari ug diyutay nga bahin sa bugas ug sa lana lakip ang insenso nga maoy silbing magpadayag nga kini halad nga pagkaon alang sa Ginoo .