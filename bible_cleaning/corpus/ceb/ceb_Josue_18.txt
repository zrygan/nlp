1: Human nila makuha ang yuta, ang tibuok katilingban sa Israel nagtigom didto sa Silo ug nagpatindog silag Tolda nga Tagboanan.
2: May pito ka banay sa katawhan sa Israel nga wala pa kahatagig yuta.
3: Busa giingnan ni Josue ang katawhan sa Israel, Kanus-a pa ba kamo mosulod aron pagpanag-iya sa yuta nga gihatag kaninyo sa Ginoo , ang Dios sa inyong katigulangan?
4: Hatagi akog tulo ka tawo gikan sa matag banay. Pasuroyon ko sila sa tibuok yuta ug isulat nila ang mga utlanan sa yuta nga gusto nilang panag-iyahon. Unya mamalik sila kanako.
5: Bahinon nila sa pito ka bahin ang yuta. Si Juda magpabilin sa kayutaan sa habagatan ug si Jose sa kayutaan sa amihanan.
6: Isulat ninyo ang mga utlanan sa pito ka bahin sa yuta ug dad-a kini ngari kanako. Unya magripa ako aron pagtino sa kabubut-on sa Ginoo nga atong Dios alang kaninyo.
7: Ang mga Levita dili makadawat ug bahin sa yuta sama kaninyo tungod kay ang bahin nila mao man ang pag-alagad ingon nga mga pari sa Ginoo . Ang mga banay ni Gad, ni Ruben ug ang katunga sa banay ni Manases nakadawat na sa ilang bahin sa yuta sa silangan sa Jordan nga gihatag kanila ni Moises, ang alagad sa Ginoo .
8: Gisulat sa mga tawo ang mga utlanan sa yuta human sila pahimangnoi ni Josue niining mosunod, Suroya ang tibuok yuta ug isulat ang mga utlanan niini ug unya balik kamo kanako. Unya magripa ako aron pagtino sa kabubut-on sa Ginoo alang kaninyo dinhi sa Silo.
9: Busa gisuroy sa mga tawo ang tibuok yuta ug gisulat ang mga utlanan niini sa usa ka basahon. Gibahin nilag pito ka bahin ang yuta ug gilista ang mga lungsod. Unya namalik sila kang Josue didto sa kampo sa Silo.
10: Ug nagripa si Josue aron pagtino sa kabubut-on sa Ginoo alang kanila ug ang matag banay sa Israel gibahinan ug yuta.
11: Ang mga panimalay sa banay ni Benjamin nakadawat ug yuta tungatunga sa kayutaan sa banay ni Juda ug Jose.
12: Sa amihanan, ang utlanan nila nagsukad sa Jordan latas sa kabungtoran amihanan sa Jerico ug paingon sa kasadpan tadlas sa kabungtoran hangtod sa kamingawan sa Bet-aben.
13: Unya ang utlanan milahos sa habagatan ngadto sa kabungtoran sa Luz gitawag usab ug Betel, dayong lugsong sa Atarotadar, sa kabukiran habagatan sa kapatagan sa Bet Horon.
14: Unya ang utlanan miliko sa habagatan gikan sa kasadpan niining bukira sa habagatan sa Bet Horon ug mipadulong sa siyudad sa Kiriatbaal o Kiriatiarim nga sakop sa banay ni Juda. Kini ang utlanan sa kasadpan.
15: Ang utlanan sa habagatan nagsukad sa utlanan sa Kiriatiarim ug gikan didto mipaingon sa kasadpan hangtod sa mga Tubod sa Neptoa.
16: Unya milugsong kini sa ngilit sa bukid nga nagdungaw sa Walog sa Hinom, sa amihanang tumoy sa Walog sa Refaim. Ug mipadayon kini sa habagatan tadlas sa Walog sa Hinom sa habagatan sa kabungtoran sa mga Jebusihanon, paingon sa Enrogel.
17: Miliko kini sa amihanan sa Ensemes ug mipaingon sa Gelilot, atbang sa agianan sa Adumim. Ang utlanan milugsong sa Bato ni Bohan anak nga lalaki ni Ruben
18: ug milatas sa amihanan sa kabungtoran nga nag-atubang sa Walog sa Jordan ug lugsong niini.
19: Unya mipaingon kini sa amihanan sa kabungtoran sa Bethogla hangtod sa amihanang luok sa Patayng Dagat, ang habagatang tumoy sa Jordan. Kini ang utlanan sa habagatan.
20: Ang Jordan mao ang utlanan sa silangan. Mao kini ang mga utlanan sa yuta nga nadawat sa mga panimalay sa banay ni Benjamin.
21: Ang mga siyudad nga ila sa mga panimalay sa banay ni Benjamin mao ang Jerico, Bethogla, Emekkesis,
22: Bet-araba, Zemaraim, Betel,
23: Avim, Para, Ofra,
24: Cefaramoni, Opni ug Geba12 ka siyudad lakip ang mga lungsod niini.
25: Lakip usab niini ang Gibeon, Rama, Beerot,
26: Mispe, Chefira, Mosa,
27: Requem, Jirpeel, Tarela,
28: Zela, Elep, Jebus o Jerusalem, Gibeah ug Kiriatiarim14 ka siyudad lakip ang mga lungsod niini. Kini mao ang yuta nga nadawat sa mga panimalay sa banay ni Benjamin.