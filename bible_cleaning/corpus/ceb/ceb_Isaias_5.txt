1: Tugoti nga awitan ko ang akong higala
: ug awit sa gugma mahitungod sa iyang parasan
: Ang akong higala may parasan kaniadto
: didto sa tabunok kaayo nga bungtod.
2: Gibugwal niya kini, gihawanan sa mga bato
: ug gitamnan niyag labing maayong paras;
: unya nagtukod siyag tore nga bantayanan diha sa taliwala niini,
: ug gibutangan pa gayod niya kinig pigsanan sa ubas.
: Nagpaabot siya nga mamunga kinig tam-is nga ubas
: apan aslom hinuon ang bunga niini.
3: Busa miingon siya,
: O mga lumolupyo sa Jerusalem ug katawhan sa Juda,
: hukmi ako ninyo ug ang akong parasan.
4: Unsa pa man diay ang angay kong buhaton sa akong parasan nga wala pa nako mahimo?
: Nagpaabot ako nga mamunga kinig tam-is
: apan aslom hinuon ang bunga niini.
5: Karon sultihan ko kamo kon unsay buhaton ko sa akong parasan.
: Kuhaon ko ang koral niini ug lumpagon ko ang paril niini,
: aron pangaonon kini ug tamaktamakan sa mga mananap.
6: Pasagdan ko na lang kini;
: dili ko na pul-ongan ang mga sanga o habukan ang punoan niini,
: ug manubo libot niini ang mga tunokong sagbot;
: unya mandoan ko ang panganod nga dili na kini paulanan.
7: Ang parasan sa Ginoo nga Labing Gamhanan mao ang Israel,
: ug ang katawhan sa Juda mao ang iyang pinanggang tanom;
: nangita siyag hustisya
: apan ang nakaplagan niya mao ang pinatyanay.
: Nangita siyag katarong
: apan ang nakaplagan niya hilak sa kaguol!
8: Alaot kamong mangilog ug mga balay ug kaumahan hangtod nga mainyo ang tanan
: ug wala nay laing magtikawtikaw sa nasod.
9: Nakadungog ako nga miingon ang Ginoo nga Labing Gamhanan
: Daghang balay ang mahimong biniyaan.
: Wala na unyay magtikawtikaw sa dagko ug matahom nga mga balay.
10: Kay ang napulo ka hektarya nga parasan
: moani lamang ug lima ka galon nga bino
: ug ang napulo ka gantang nga binhi
: moani lamang ug usa ka gantang.
11: Alaot kamong mosayo pagbangon sa buntag aron makainom sa isog nga ilimnon,
: ug kamong magtukaw sa lalom nga kagabhion hangtod mangahubog.
12: Sa inyong mga kombira anaa ang lira ug alpa, tambor, plawta, ingon man ang bino;
: apan wala ninyo panumbalinga ang mga buhat sa Ginoo ,
: ug wala ninyo tan-awa ang iyang mga gihimo.
13: Busa tungod sa inyong pagdumili sa pagsabot, nabihag kamo;
: ang tinamod ninyong mga tawo nangamatay sa gutom
: ug ang katawhan nag-antos sa labihang kauhaw.
14: Busa naghinamhinam ang Seol nga molamoy ug minganga kini pag-ayo;
: lamyon niini ang mga pangulo sa Jerusalem ug ang mga lumolupyo,
: ug ang naghudyaka nga katawhan niini.
15: Ang tanan maulawan
: ug ang garbo sa mapahitas-on putlon.
16: Apan ang Ginoo nga Labing Gamhanan
: pasidunggan tungod sa iyang hukom,
: ug ipaila sa Balaan nga Dios ang iyang pagkabalaan pinaagi sa iyang hustisya.
17: Unya ang mga nating karnero ug ang mga nating kanding
: manibsib diha sa nagun-ob nga mga siyudad.
18: Alaot kamong naulipon sa sala
19: ug moingon, Ipahuman pagdali sa Ginoo ang iyang laraw aron ato kining makita;
: ipatuman ang tuyo sa Balaang Dios sa Israel aron makita nato ang iyang plano.
20: Alaot kamong nagtawag sa daotan nga maayo ug sa maayo nga daotan,
: ug naghimo sa kangitngit nga kahayag ug sa kahayag nga kangitngit,
: ug naghimo sa pait nga tam-is ug sa tam-is nga pait!
21: Alaot kamong nag-isip sa inyong kaugalingon nga mga maalamon
: ug nagtuo nga kamo abtik.
22: Alaot kamong mga hawod sa inom
: ug dili mosibog kon hagitog inom,
23: ug kamong nagbuhi sa mga sad-an tungod sa suborno,
: ug naghikaw sa mga inosente sa ilang katungod!
24: Busa ingon nga sunogon sa kalayo ang dagami ug lamyon sa siga ang laya nga sagbot,
: ang inyong gamot madunot
: ug mahanaw lamang ang inyong bulak sama sa abog,
: kay gisalikway man ninyo ang balaod sa Ginoo nga Labing Gamhanan,
: ug gitamay ang pulong sa Balaang Dios sa Israel.
25: Busa nahaling ang kasuko sa Ginoo batok sa iyang katawhan,
: ug gibakyaw niya ang iyang kamot aron sa pagsilot kanila.
: Nauyog ang kabukiran,
: ug ang ilang mga minatay nahibilin
: sama sa mga sagbot nga anaa taliwala sa kadalanan.
: Apan bisan pa niining tanan,
: dili gihapon mapuypoy ang kasuko sa Ginoo ,
: ug bakyawon gihapon niya ang iyang kamot.
26: Maghatag siyag usa ka ilhanan
: alang sa usa ka layong nasod,
: ug taghoyan niya kini gikan sa kinasuokang bahin sa kalibotan
: ug moduol kini sa labing madali.
27: Wala kanilay kapuyan o madagma;
: walay magduka o matulog
: ug dili nila luagan ang ilang mga bakos,
: ug walay mabugto nga higot sa sandalyas.
28: Talinis ang ilang mga udyong ug gibingat ang ilang pana;
: ang kuko sa ilang mga kabayo sama sa bato nga lag-it,
: ug ang mga ligid sa ilang mga karwahi sama sa alimpulos.
29: Sama sa liyon ug sa nating liyon ang ilang pagngulob;
: mongulob sila ug dakpon ang ilang tukbonon;
: dad-on nila kini sa layo ug wala nay makaluwas niini.
30: Inig-abot niadtong adlawa,
: nguloban nila ang Israel sama sa dinahunog sa dagat.
: Ug kon ang usa ka tawo motan-aw sa yuta,
: makita niya ang kangitngit ug kasub-anan,
: ug ang kahayag mongitngit tungod sa mga dag-om.