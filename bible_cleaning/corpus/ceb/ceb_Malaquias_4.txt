1: Nag-ingon ang Ginoo nga Labing Gamhanan, Moabot ang adlaw nga ang tanang mapahitas-on ug daotan sunogon sama sa dagami. Niadto unyang adlawa mangasunog sila ug walay mahibilin kanila.
2: Apan alang kaninyo nga nagsunod kanako, ang akong pagkamatarong mosubang sama sa adlaw ug mag-ayo sa mga balatian sama sa bidlisiw sa adlaw. Manggula kamo nga manglukso sama sa mga nating baka nga gipagawas sa toril.
3: Mabuntog ninyo ang mga daotan ug mahisama sila sa abog nga tumban ninyo sa adlaw nga buhaton ko kini.
4: Hinumdomi ninyo ang Balaod ni Moises nga akong alagad, ang mga tulomanon ug mga sugo nga gihatag ko kaniya didto sa Bukid sa Horeb aron ipatuman sa tanang katawhan sa Israel.
5: Apan sa dili pa moabot ang dako ug makalilisang nga adlaw sa Ginoo , ipadala ko kaninyo si propeta Elias.
6: Hiusahon niya ang mga ginikanan ug ang mga anak aron dili ko laglagon ang inyong nasod.