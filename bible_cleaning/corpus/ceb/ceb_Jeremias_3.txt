1: Nag-ingon ang Ginoo
: Kon bulagan sa bana ang iyang asawa
: ug mobiya ang asawa kaniya unya maminyog lain,
: dili na makapanag-iya kaniya pag-usab ang bana
: kay makahugaw kini sa tibuok nasod.
: Apan ikaw, O Israel, daghan kag hinigugma
: ug karon buot kang mobalik kanako?
2: Hangad ug tan-awa ang kabungtoran!
: May dapit ba diin wala ikaw magbuhat sa gibuhat sa babayeng daotan?
: Nag-atang ka daplin sa dalan sa imong mga hinigugma,
: sama sa usa ka Arabianhon nga nangatang didto sa kamingawan.
: Gihugawhugawan mo ang nasod
: pinaagi sa imong pagbaligya sa imong unod!
3: Tungod niini, wala ka na hatagig ulan
: bisan pag ting-ulan na.
: Mura gayod ikawg hitsura sa daotang babaye nga wala nay ulaw.
4: Ug karon moingon gihapon ikaw kanako,
: Ikaw akong amahan
: ug pinangga mo ako sukad pa sa akong pagkabata.
5: Dili magpabilin ang imong kasuko kanako
: o kaligutgotan mo ako hangtod sa kahangtoran.
: Mao kana ang giingon mo, O Israel,
: apan nagpatuyang ka pagbuhat sa daotan.
6: Sa dihang si Josias maoy naghari, miingon kanako ang Ginoo , Nakita ba nimo ang gibuhat sa Israel, ang babayeng maluibon? Ang Israel mitalikod kanako. Mitungas siya sa kabungtoran ug didto gibaligya niya ang iyang lawas ilalom sa kakahoyan.
7: Nagdahom ako nga human kini niya buhata, mobalik ra siya kanako. Apan wala siya mobalik ug nakita kini sa iyang maluibong igsoon nga si Juda.
8: Nakakita si Juda nga gibulagan ko ang Israel ug gihinginlan ko siya tungod sa iyang pagtalikod kanako ug pagbaligya sa iyang lawas. Apan si Juda, ang maluibong igsoon ni Israel, wala mahadlok niini. Nagbaligya usab siya sa iyang lawas
9: ug wala siya mobatig bisan diyutay na lang nga kaulaw niining iyang gibuhat. Gihugawhugawan niya ang tibuok nasod. Nanapaw siya pinaagi sa pagsimba sa mga bato ug mga kahoy.
10: Unya human niya kini mabuhat, si Juda, ang maluibong igsoon ni Israel, nagpakaaron-ingnon nga mibalik kanako apan nasayran ko ang iyang pagkasalingkapaw. Ako, ang Ginoo , ang nagsulti niini!
11: Unya gisultihan ako sa Ginoo nga bisan tuod ang Israel nagbudhi kaniya, ang Israel mas maayo pa kay sa maluibon nga Juda.
12: Ug gisugo ako niya pag-adto sa amihanan aron sa pag-ingon,
: Israel nga maluibon, balik kanako!
: Maluluy-on ako
: ug ang akong kasuko kanimo dili hangtod sa hangtod.
13: Angkona lamang nga nakasala ka
: ug nga misupil ka sa Ginoo nga imong Dios.
: Isugid nga didto ilalom sa kakahoyan,
: gitugyan mo ang imong gugma ngadto sa laing mga dios,
: ug wala mo tagda ang akong pulong.
: Ako, ang Ginoo , ang nagsulti niini.
14: Balik kamo kanako, O katawhan nga maluibon, kay ako man ang inyong Dios. Magkuha akog usa kaninyo gikan sa matag lungsod ug duha ka tawo gikan sa matag banay ug dad-on ko kamo balik ngadto sa Bukid sa Sion.
15: Hatagan ko kamog mga pangulo nga masinugtanon kanako ug magdumala sila kaninyo uban sa kahibalo ug kaalam.
16: Unya inigsanay na ninyo pag-ayo, dili na hisgotan sa katawhan ang Sudlanan sa Kasabotan sa Ginoo . Dili na kini nila hinumdoman kay dili na man nila kini kinahanglanon ug dili na sila magtinguha pa pagbuhat ug lain.
17: Inig-abot na niadtong higayona, ang Jerusalem tawgon nga trono sa Ginoo ug adto na didto magsimba kanako ang tanang kanasoran. Dili na sila magbuhat sumala sa sugyot sa gahi ug daotan nilang kasingkasing.
18: Magkahiusa na unya ang Israel ug ang Juda ug gikan sa amihanan sila moanhi ug mopuyo niining yuta nga gihatag ko sa inyong katigulangan ingon nga panulondon nga dayon.
19: Miingon ang Ginoo ,
: O Israel, buot ko ikawng ilhon nga akong anak,
: ug hatagan ko ug matahom nga yuta,
: labing matahom nga yuta sa tibuok kalibotan.
: Nagdahom ako nga ilhon mo ako nga imong amahan,
: ug dili ka na motalikod kanako.
20: Apan sama sa mabudhion nga asawa,
: ikaw nagbudhi kanako.
: Ako, ang Ginoo , ang nagsulti niini.
21: Mabati ang kaguliyang gikan sa kabungtoran;
: nanghilak ug nagpakiluoy ang katawhan sa Israel tungod sa ilang pagpakasala,
: ug sa ilang paghikalimot sa Ginoo nga ilang Dios.
22: Balik kamong tanan nga mitalikod sa Ginoo ;
: ayohon niya ang inyong pagkawalay pagtuo.
: Miingon kamo, Oo, mobalik kami sa Ginoo kay siya man ang among Dios.
23: Walay tabang alang kanamo didto sa mga bungtod ug gikan sa saba nga katawhan didto sa kabukiran. Ang makatabang lamang sa Israel mao ang Ginoo nga among Dios.
24: Apan tungod sa pagbuhat namo sa mga butang nga makauulaw, nahanaw kanamo ang tanan nga gihagoan sa among mga katigulangan sukad sa among pagkabataang mga panon sa nagkalainlaing kahayopan ug ang among mga anak.
25: Magpakahilom na lamang kami tungod sa tumang kaulaw. Kami ug ang among katigulangan nagpakasala batok sa Ginoo nga among Dios sukad pa gayod sa among pagkabata ug wala kami motuman sa iyang mga sugo.