1: Gikuha sa mga tawo sa siyudad sa Jearim ang Sudlanan sa Kasabotan sa Ginoo ug ila kining gidala sa balay ni Abinadab didto sa bungtod. Unya gipili nila ang anak ni Abinadab nga si Eleazar aron maoy mag-atiman niini.
2: Milabay ang 20 ka tuig sukad madala ang Sudlanan didto sa siyudad sa Jearim ug ang tanang katawhan sa Israel nagpakitabang sa Ginoo .
3: Unya giingnan ni Samuel ang tibuok Israel, Kon kinasingkasing ang inyong pagbalik sa Ginoo isalikway ninyo ang mga dios nga langyaw ug si Astarte. Itugyan ang inyong kasingkasing sa Ginoo ug siya lamay simbaha ug luwason kamo niya gikan sa mga Filistihanon.
4: Miuyon ang Israel kaniya ug ilang gisalikway si Astarte ug ang mga Baal ug ang Ginoo lamay ilang gisimba.
5: Unya miingon si Samuel sa mga Israelita, Pagtigom kamo didto sa Mispa ug iampo ko kamo sa Ginoo .
6: Busa nagtigom sila didto sa Mispa ug nagkuha silag tubig ug ilang gibubo kini ingon nga halad ngadto sa Ginoo . Nagpuasa sila niadtong adlawa ug miingon, Nakasala kami sa Ginoo . Ug si Samuel maoy naghusay sa kasungian sa katawhan sa Israel didto sa Mispa.
7: Sa pagkabalita sa mga Filistihanon nga nagtigom sa Mispa ang katawhan sa Israel, gisulong nila ang mga Israelita. Sa pagkasayod niini sa mga Israelita, nangahadlok sila.
8: Miingon sila kang Samuel, Ayaw paghunong sa pag-ampo sa Ginoo nga atong Dios aron luwason kita niya gikan sa mga Filistihanon.
9: Busa nagkuha si Samuel ug karnero nga nagsuso pa ug iya kining gisunog ingon nga halad alang sa Ginoo ug nag-ampo si Samuel sa Ginoo alang sa Israel ug gitubag siya.
10: Samtang naghalad pa si Samuel, midasdas ang mga Filistihanon. Apan midahunog ang tingog sa Ginoo ug nangalisang sila ug nagkatibulaag.
11: Gigukod sila sa mga Israelita hangtod sa ubos sa Betkar ug gipamatay sila.
12: Unya mikuha si Samuel ug bato ug gipatindog niya kini tungatunga sa Mispa ug sa Jesana ug ginganlan niya ang maong dapit ug Ebeneser kay matod niya, Hangtod dinhi gitabangan kita sa Ginoo .
13: Busa nabuntog ang mga Filistihanon ug wala na sila mousab pagsulong sa Israel samtang buhi pa si Samuel.
14: Ang mga siyudad nga nailog sa mga Filistihanon gikan sa Ekron ngadto sa Gat nabawi sa Israel. May kalinaw usab taliwala sa Israel ug sa mga Canaanhon.
15: Si Samuel maoy nangulo sa Israel sa tibuok niyang kinabuhi.
16: Matag tuig nabatasan ni Samuel ang pagduaw sa Betel, sa Gilgal ug sa Mispa ug siya mohusay sa mga bingkilbingkil sa mga tawo niining mga dapita.
17: Adto siya magpaulian sa Rama kay didto man siya magpuyo. Siya usab ang mohusay sa mga Israelita sa maong dapit ug didto nagbuhat siyag halaran alang sa Ginoo .