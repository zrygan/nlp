1: Mipadayon si Moises pagsulti sa tanang Israelita.
2: Miingon siya, 120 na ka tuig ang akong edad ug dili na ako makapangulo kaninyo. Giingnan ako sa Ginoo , Dili ka makalabang sa Suba sa Jordan.
3: Ang Ginoo mismo ang mag-una kaninyo sa paglabang niini. Laglagon niya kining mga nasora samtang nagpadulong kamo kanila ug inyo silang ilogan sa ilang mga kabtangan. Si Josue maoy mangulo kaninyo sumala sa giingon sa Ginoo .
4: Ingon nga gilaglag sa Ginoo si Sihon ug si Og nga mga haring Amorihanon ug ang ilang mga yuta, laglagon usab niya kining mga nasora.
5: Itugyan niya sila kaninyo ug buhaton ninyo kanila ang akong gisugo kaninyo.
6: Pagmalig-on kamo ug pagmaisogon. Ayaw ninyo sila kahadloki kay ubanan kamo sa Ginoo nga inyong Dios. Dili kamo niya pakyason o biyaan.
7: Unya gipatawag ni Moises si Josue ug giingnan niya atubangan sa tanang Israelita, Pagmalig-on ug pagmaisogon inigpangulo mo niining katawhan ngadto sa yuta nga gisaad sa Ginoo nga ihatag niya sa inyong mga katigulangan. Tabangi sila sa pagpanag-iya niini.
8: Tultolan ug ubanan ka sa Ginoo . Dili ka niya biyaan o talikdan busa ayaw kahadlok.
9: Gisulat ni Moises kining balaora ug gitugyan ngadto sa mga pari nga Levita nga maoy tigdala sa Sudlanan sa Kasabotan ug sa mga pangulo sa Israel.
10: Gipakanaog niya kining sugoa, Tapos sa pito ka tuig nga maoy tuig sa pagpapas sa mga utang sa pag-abot sa Kasaulogan sa mga Balongbalong nga maoy
11: panahon nga ang tibuok Israel moduol aron pagsimba sa Ginoo nga inyong Dios didto sa dapit nga ampoanan, basaha ninyog kusog kining balaora atubangan sa tanang mga Israelita.
12: Pundoka ang mga tawo: mga lalaki, mga babaye ug kabataan ug ang mga langyaw nga nagpuyo tipon kaninyo aron sila makabati niini ug makakat-on sa pagtahod sa Ginoo nga inyong Dios ug tumanon nila pag-ayo ang tibuok balaod.
13: Sa maong paagi, ang ilang mga kaliwat makakat-on sa pagkahadlok sa Ginoo nga inyong Dios samtang kamo magpuyo sa yuta nga panag-iyahon ninyo tabok sa Jordan.
14: Giingnan sa Ginoo si Moises, Sa dili madugay mamatay ka. Busa ipatawag si Josue ug pangadto kamo sa Tolda nga Tagboanan aron didto tudloan ko siya sa iyang buhaton. Gituman kini ni Moises ug ni Josue
15: ug mipakita ang Ginoo sulod sa Tolda nga daw haligi nga panganod nga diha sa pultahan.
16: Miingon ang Ginoo kang Moises, Inigkamatay nimo, mosimba kining mga tawhana sa mga diosdios nga gisimba sa mga tawo nga inyong adtoan. Isalikway ako nila ug ilang lapason ang kasabotan nga gihimo ko uban kanila.
17: Unya mosilaob ang akong kasuko kanila ug laglagon ko sila. Biyaan ko sila ug dili ko sila ilhon nga akong katawhan. Mahiagom silag mga dagkong kasamok ug kalisdanan. Unya moingon sila, Nahiagom kita niining mga kasamok kay wala na man kita ubani sa Dios.
18: Ug dili ko na unya sila tabangan tungod sa ilang pagkadaotan ug pagsimba sa ubang mga dios.
19: Karon, isulat kining awita ug itudlo kini sa katawhan sa Israel aron kini mahimong akong saksi batok kanila.
20: Pasudlon ko sila nianang tabunok nga yuta sumala sa gisaad ko sa ilang mga katigulangan. Mangaon sila, mabusog ug manambok apan unya alagaran nila ang ubang mga dios. Yubiton ako nila ug ilang isalikway ang akong kasabotan.
21: Inigkahiagom nilag mga dagkong kasamok ug kagul-anan, mahimong saksi kining alawitona batok kanila kay dili malimot pag-awit niini ang ilang mga kaliwatan. Nasayod ako sa ilang gihunahuna karon bisag wala ko pa sila dad-a ngadto sa yuta nga gisaad ko kanila.
22: Niadtong adlawa gisulat ni Moises ang awit ug gitudloan niya niini ang mga Israelita.
23: Gisultihan sa Ginoo si Josue nga anak ni Nun, Pagmalig-on ug pagmaisogon kay ikaw ang modala sa mga Israelita ngadto sa yuta nga akong gisaad kanila. Ubanan ko ikaw.
24: Human masulat ni Moises ang kinatibuk-an gayod niining balaora diha sa usa ka basahon,
25: gihatagan niyag mga pahimangno ang mga Levita nga maoy nagdala sa Sudlanan sa Kasabotan sa Ginoo ug miingon siya,
26: Dad-a kining maong basahon sa Balaod ug ipahiluna kini tupad sa Sudlanan sa Kasabotan sa Ginoo nga inyong Dios ingon nga saksi batok kaninyo.
27: Nasayod ako sa inyong pagkamasupilon ug pagkagahig ulo. Kay gihagit ninyo ang Ginoo bisag ania pa gani ako uban kaninyo. Unsa pa kaha kon ako patay na!
28: Pundoka sa atubangan nako ang tanan ninyong kadagkoan ug mga opisyal aron sultihan ko sila sa kasugoan ug himoon kong saksi ang langit ug ang yuta batok kaninyo.
29: Nasayod ako nga tapos ako mamatay, magpakasala kamo ug dili na kamo motuman sa akong gisugo kaninyo. Sa kataposan, moabot kaninyo ang kadaot kay inyo mang isalikway ang Ginoo ug inyong hagiton ang iyang kasuko pinaagi sa inyong pagbuhat sa iyang gidili.
30: Unya gisulti ni Moises ang tibuok awit samtang namati niini ang katawhan sa Israel.