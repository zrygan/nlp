1: Tungod kay si Manases mao ang kamagulangang anak ni Jose, usa ka bahin sa yuta ang gihatag ngadto sa iyang mga banay. Si Maquir nga amahan ni Gilead mao ang kamagulangang anak ni Manases. Usa siya ka sundalo busa ang Gilead ug ang Basan maoy gihatag kaniya.
2: Gihatagan usab ug yuta ang nahibiling panimalay ni Manases nga mao sila si Abieser, si Helek, si Asriel, si Siquem, si Heper ug si Semida. Mao kini ang mga anak nga lalaki ni Manases nga anak ni Jose. Sila ang mga pangulo sa mga panimalay.
3: Si Selofehad, anak ni Heper nga anak ni Gilead nga anak ni Maquir nga anak ni Manases, walay mga anak nga lalaki kondili mga babaye lamang nga mao sila si Maala, Noa, Hegla, Milca ug Tirza.
4: Nangadto sila kang Eleazar, ang pari, ug kang Josue nga anak ni Nun ug sa mga pangulo ug miingon, Ang Ginoo nagsugo kang Moises sa paghatag kanamo ug sa among mga paryenti nga lalaki ug bahin sa yuta. Busa, sumala sa sugo sa Ginoo , sila ug ang mga igsoong lalaki sa ilang amahan gipanghatagan ug yuta.
5: Busa dugang sa Gilead ug sa Basan sa tabok sa Jordan, si Manases nakadawat ug napulo ka bahin
6: sanglit ang mga kaliwat niyang babaye ug mga lalaki nabahinan man ug yuta. Ang Gilead gihatag ngadto sa ubang kaliwat ni Manases.
7: Ang yuta ni Manases nagsukad sa Aser hangtod sa Micmetat sa silangan sa Siquem. Ang utlanan miabot sa habagatan sa yuta sa Entapua.
8: Si Manases maoy tag-iya sa yuta sa Tapua apan ang lungsod sa Tapua nga nahimutang sa utlanan, ila sa mga kaliwat ni Efraim.
9: Ang utlanan midulhog sa sapa sa Kana. Ang mga siyudad sa habagatan sa sapa iya ni Efraim bisan tuod nahilakip sila sa mga siyudad ni Manases. Ang utlanan ni Manases misubay sa amihanang dapit sa sapa sa Dagat sa Mediteraneo.
10: Ang kayutaan ni Efraim didto sa habagatan ug ang kang Manases sa amihanan ug ang Dagat sa Mediteraneo mao ang utlanan nila. Ang ilang yuta miabot sa Aser sa amihanang-kasadpan ug sa Isacar sa amihanang-silangan.
11: Sulod sa yuta ni Isacar ug ni Aser, iya ni Manases ang Betsan ug ang naglibot nga kalungsoran ingon man ang katawhan sa Jibleam, sa Dor ang siyudad sa baybayon, sa Endor, sa Taanac, sa Megido ug sa kasikbit nga kalungsoran.
12: Apan ang katawhan ni Manases wala makaabog sa mga lumolupyo niadtong mga siyudara busa nagpuyo didto uban kanila ang mga taga-Canaan.
13: Bisan sa lig-on na ang mga Israelita wala gayod nila mahurot pag-abog ang mga taga-Canaan apan sila giulipon nila.
14: Ang mga kaliwat ni Jose miingon kang Josue, Nganong gamay ra mang bahin sa yuta ang imong gihatag kanamo? Daghan kami kaayo tungod kay gipanalanginan man kami sa Ginoo .
15: Si Josue mitubag, Kon daghan kamo kaayo ug gamay ra alang kaninyo ang kabungtoran sa Efraim pangadto kamo sa kalasangan ug paghawan kamog dapit alang kaninyo sa yuta sa mga Perisihanon ug sa mga Repaihanon.
16: Ang mga kaliwat ni Jose miingon, Ang kabungtoran dili paigo kanamo apan ang mga taga-Canaan sa kapatagan adunay mga karwahi nga puthaw. Ang mga taga-Canaan sa Betsan ug sa kasikbit nga kalungsoran nagbaton usab niini ingon man ang anaa sa Walog sa Jezreel.
17: Giingnan ni Josue ang mga banay ni Efraim ug ni Manases, Daghan kamo kaayo ug gamhanan busa dili kay usa ra ka bahin ang inyo.
18: Mainyo ang kabungtoran. Bisan kon lasang kini, mahinloan ninyo kini ug mapanag-iya hangtod ang kinatumyan niini. Abuga ninyo ang mga Canaanhon bisag may mga karwahi sila nga puthaw ug bisan ug lig-on sila nga katawhan.