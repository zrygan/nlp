1: Si Elifas miingon
2: May tawo ba, bisan ang labing maalamon,
: nga kapuslan sa Dios?
3: Makaayo ba sa Dios ang imong pagbuhat ug matarong,
: o makatabang ba kaniya ang imong pagbinuotan?
4: Gibadlong ka ug gisulayan ka
: dili tungod kay may kahadlok ka kaniya,
5: kondili tungod sa daotan mong binuhatan.
6: Aron mobayad ang imong isigkatawo sa salapi nga iyang nautang,
: gikuha mo ang iyang bisti busa wala na siyay ikasul-ob.
7: Wala nimo paimna ang mga gikapuyan,
: ug wala nimo pakan-a ang mga gigutom.
8: Gigamit mo ang imong gahom ug katungdanan
: aron sa pagpanag-iya sa tibuok nasod.
9: Dili lamang kay nagdumili ka pagtabang sa mga biyuda,
: kondili gikawatan ug gidaugdaog pa gayod nimo ang mga ilo.
10: Busa karon gilibotan kag mga lit-ag,
: ug sa kalit lamang nahadlok ka pag-ayo.
11: Ngitngit na kaayo ug dili ka na makakita,
: ug gilumsan ka sa baha.
12: Dili ba ang Dios nagpuyo man sa kinatas-ang bahin sa kalangitan,
: ug magdungaw sa mga bituon bisan pag habog sila kaayo?
13: Apan nangutana ka, Unsay nahibaloan sa Dios?
: Gitabonan siya sa mga panganodunsaon man niya paghukom kanato?
14: Naghunahuna ka nga dili siya makakita
: tungod sa bagang panganod nga nagtabon,
: samtang maglakat siya sa utlanan sa yuta ug sa ulang sa langit.
15: Mosubay ka ba gihapon
: sa dalan nga gilaktan sa mga daotang tawo?
16: Bisan ganig dili pa moabot ang ilang panahon,
: ibanlas na sila sa baha.
17: Mao kini ang mga tawo nga nagsalikway sa Dios ug nagtuo
: nga walay mahimo kanila ang Dios.
18: Apan ang Dios maoy naghimo kanilang malampuson
: dili ako makasabot sa hunahuna sa mga daotan.
19: Maglipay ang mga buotan ug mangatawa ang mga inosente,
: inigkakita nila nga silotan ang mga daotan.
20: Laglagon ang tanan nga gipanag-iya sa daotan,
: ug lamyon sa kalayo ang masalin.
21: Job, pagpakig-uli sa Dios,
: ug ayaw na siya isipa nga imong kaaway;
: kon buhaton mo kini, panalanginan ka niya.
22: Dawata ang gitudlo niya kanimo;
: tipigi sa imong kasingkasing ang iyang mga pulong.
23: Balik sa Dios uban sa mapaubsanong kasingkasing,
: ug hunonga ang tanang daotang buhat
: nga gihimo diha sa imong balay.
24: Ilabay ang imong labing maayong bulawan diha sa sapa.
25: Himoa nga maoy imong bulawan ug plata
: ang Dios nga Labing Gamhanan.
26: Unya magmalipayon ka kanunay diha sa Dios,
: ug magpabilin ka diha kaniya.
27: Kon mag-ampo ka, tubagon ka niya,
: ug tumanon mo ang mga panaad nga imong gihimo.
28: Molampos ka sa tanan mong buhaton,
: ug modan-ag ang suga diha sa imong agianan.
29: Paubson sa Dios ang mga mapahitas-on,
: ug luwason niya ang mga mapaubsanon.
30: Luwason ka niya kon dili ka sad-an
: ug matarong ang imong buhat.