1: Ang mga buangbuang moingon sa ilang kaugalingon, Walay Dios.
: Daotan silang tanan
: ug ngil-ad ang binuhatan.
: Wala gayoy nagbuhat ug maayo.
2: Gikan sa langit nagtan-aw ang Ginoo sa katawhan
: aron pagsusi kon may tawo ba nga maalamon ug nagsimba kaniya.
3: Nasalaag ang tanan ug pulos sila daotan;
: wala gayod kanilay nagbuhat ug matarong.
4: Nangutana ang Ginoo ,
: Wala ba mahibalo kining mga daotang tawo?
: Gilamoy nila ang akong katawhan sama lamang ug pan
: ug wala sila magsangpit kanako.
5: Apan mangalisang sila pag-ayo
: kay ang Dios nag-uban man sa katawhang matarong.
6: Gisanta sa mga tawong daotan ang mga plano sa kabos
: apan ang Ginoo mao ang manalipod kaniya.
7: Moabot unta gikan sa Sion ang kaluwasan sa Israel!
: Magmalipayon unya ang kaliwatan ni Jacob,
: ug maghudyaka ang katawhan sa Israel,
: sa dihang pauswagon pag-usab sa Ginoo ang iyang katawhan!