1: Bulahan ang tawo kansang sala gipasaylo,
: ug kansang kalapasan wala na isipa.
2: Bulahan ang tawo nga wala ilhang sad-an sa Ginoo
: ug dili limbongan.
3: Sa wala ko pa isugid ang akong mga sala,
: naluya ako tungod sa paghinilak sa tibuok adlaw.
4: Adlaw ug gabii gisilotan mo ako;
: nawad-an akog umoy
: sama sa yamog nga mauga inig-abot sa ting-init.
5: Unya gisugid ko kanimo, O Ginoo , ang akong mga sala
: ug wala ko ililong ang mga buhat kong daotan.
: Gisugid ko kini kanimo
: ug gipasaylo nimo ang tanan kong kalapasan.
6: Busa ang tanang matinud-anon mong katawhan
: angay mag-ampo kanimo sa panahon sa kalisod;
: sa dihang mobul-og ang baha sa kaguol,
: kini dili moabot kanila.
7: Ikaw ang tagoanan ko
: ug gilikay mo ako sa kadaot.
: Awiton ko ang imong pagluwas kanako
: kay gipanalipdan mo man ako.
8: Ang Ginoo nag-ingon,
: Tudloan ug tultolan ko ikaw sa dalan nga angay mong subayon.
: Bantayan ug tambagan ko ikaw.
9: Ayaw pagpakabuang sama sa kabayo o mula,
: nga kinahanglan pang busalan ug rindahan
: aron mosunod kanimo.
10: Ang daotan mag-antos pag-ayo,
: apan ang nagsalig sa Ginoo
: makabaton sa iyang gugma nga walay paglubad.
11: Paglipay ug pagmaya,
: kamong mga matarong tungod sa nahimo sa Ginoo !
: Singgit sa kalipay,
: kamong tanan nga nagtuman sa iyang sugo!