1: Unya gibuntog ni David sa hingpit ang mga Filistihanon ug naundang ang ilang pagmando sa yuta.
2: Ug nabuntog usab niya ang mga taga-Moab ug gipahigda niya sila sa yuta ug pinaagi sa pisi gisukod niya sila. Patyon niya ang mosulod sa duha ka dupa ug ang mosulod sa ikatulo ka dupa luwason niya. Naulipon ni David ang mga taga-Moab ug nanghatag silag buhis kaniya.
3: Nabuntog usab ni David si Hadadeser nga anak ni Rehob nga hari sa Soba, usa ka nasod nga ubos sa pagmando sa Siria. Panahon kini nga si Hadadeser nakiggubat aron ikapabalik niya ang iyang gahom didto sa Suba sa Eufrates.
4: Ug nabihag ni David gikan kang Hadadeser ang 1,700 ka sundalo nga nagkabayo ug 20,000 ka sundalo nga naglakaw lang. Ug gipamiangan niya ang mga kabayo nga nagguyod sa mga karwahi apan nagbilin siyag igo sa usa ka gatos ka karwahi.
5: Ug sa dihang ang mga Sirianhon nga taga-Damasco mitabang kang Hari Hadadeser, napatay ni David ang 22,000 ka mga Sirianhon.
6: Unya gibutangan ni David ug mga kampo didto sa Aram sa Damasco ug ang mga taga-Siria nahimong alagad ni David ug nagbayad silag buhis kaniya. Ug sa bisan diing dapita makiggubat si David, gipadaog siya sa Ginoo .
7: Nailog ni David ang mga taming nga bulawan nga gigamit sa mga sakop ni Hadadeser ug gidala niya kini ngadto sa Jerusalem.
8: Gikuha usab ni David ang daghang bronsi gikan sa Beta ug sa Berotay, mga siyudad ni Hadadeser.
9: Sa pagkasayod ni Toi, ang hari sa Hamat, nga nabuntog ni David ang tibuok kasundalohan ni Hadadeser,
10: gipadala niya ang iyang anak nga si Joram ngadto kang David aron pagyukbo ug pagpahalipay kaniya kay si Toi ug si Hadadeser kanunay mang nagkaaway. Nagdala si Joram ngadto kang David ug mga galamiton nga plata, bulawan ug bronsi.
11: Kining tanan gihalad ni David ngadto sa Ginoo uban sa plata ug bulawan nga nakuha niya gikan sa mga nasod nga iyang nabuntog
12: sa mga Edomihanon, sa mga Moabihanon, sa mga Amonihanon, sa mga Filistihanon, sa mga Amalekanhon ug gikan ni Hadadeser.
13: Nabantog ang ngalan ni David. Sa pagpauli niya, iyang napatay ang 18,000 ka Edomihanon didto sa Walog sa Asin.
14: Ug gitukoran ni David ug mga kampo ang tibuok Edomea, ug nahimong ulipon ni David ang tanang Edomihanon. Gipadaog sa Ginoo si David bisag asa siya makig-away.
15: Busa naghari si David sa tibuok Israel ug gihatagan niyag hustisya ug kaangayan ang tanan niyang mga tawo.
16: Si Joab nga anak ni Seruia maoy pangulo sa iyang kasundalohan ug si Josafat nga anak ni Ahilud maoy tiglista.
17: Si Sadok nga anak ni Ahitub ug si Ahimelec nga anak ni Abiatar maoy mga pari ug si Saraias maoy sekretaryo.
18: Si Benaias nga anak ni Joyada maoy nagdumala sa mga sundalo nga tigpanalipod ni David ug ang mga anak ni David maoy mga pari.