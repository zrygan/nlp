1: Sa dihang nakasukad na si Rehoboam sa iyang pagkahari, wala na niya tumana ang Balaod sa Ginoo . Mao usab kini ang gibuhat sa tibuok Israel.
2: Tungod sa ilang pagsalikway sa Ginoo , sa ikalima nga tuig sa paghari ni Rehoboam, si Sisac nga hari sa Ehipto, misulong sa Jerusalem
3: dala ang 12,000 ka karwahi, 60,000 ka sundalong nagkabayo ug kasundalohan nga dili maihap tungod sa kadaghan gikan sa Ehipto, sa Libya, sa Suquim ug sa Etiopia.
4: Nailog ni Sisac ang kinutaan nga mga siyudad sa Juda ug miabot siya sa Jerusalem.
5: Unya si propeta Semaias miadto kang Rehoboam ug sa mga pangulo sa Juda nga nagtigom sa Jerusalem aron paglikay kang Sisac ug gisultihan niya sila sa giingon sa Ginoo , Tungod sa inyong pagsalikway kanako gitugyan ko kamo kang Sisac.
6: Unya giangkon sa hari ug sa mga kadagkoan sa Israel ang ilang sala ug miingon sila, Matarong gayod ang Ginoo .
7: Dihang nakita sa Ginoo nga nagpaubos sila, giingnan niya si Semaias, Nagpaubos sila busa dili ko sila laglagon. Luwason ko sila ug dili ko ipahamtang kanila ang akong kasuko pinaagi kang Sisac.
8: Apan mag-alagad sila kang Sisac aron makaila sila sa kalainan sa pag-alagad kanako ug sa pag-alagad sa mga hari sa kanasoran.
9: Busa gisulong gayod ni Sisac ang Jerusalem. Gikuha niya ang mga mahalong butang sa Templo sa Ginoo ug sa palasyo sa hari ug ang tanan nga iyang nakaplagan didto. Gikuha usab ni Sisac ang mga taming nga bulawan nga hinimo ni Solomon.
10: Giilisan kini ni Hari Rehoboam ug mga bronsing taming ug gipiyal niya kini sa mga guwardiya sa pultahan sa palasyo.
11: Ug inig-adto sa hari sa Templo sa Ginoo , ang mga guwardiya mokuyog kaniya dala ang maong mga taming ug ila usab kining dad-on balik sa lawak diin kini ibutang.
12: Sa dihang nagpaubos si Rehoboam atubangan sa Ginoo , wala ipadayon pagpahamtang sa Ginoo ang iyang kapungot ug wala siya laglaga sa hingpit. Nagpabiling mauswagon ang Juda.
13: Busa si Rehoboam nagpadayon paghari didto sa Jerusalem. Sa pagsugod niyag hari 41 na ang iyang panuigon. Naghari siya sulod sa 17 ka tuig didto sa Jerusalem, ang siyudad nga gipili ni Yahweh gikan sa tanang banay sa Israel, nga maoy dapit diin siya simbahon. Ang inahan ni Rehoboam mao si Naama nga usa ka Amonihanon.
14: Daotag binuhatan si Rehoboam ug wala niya tinguhaa ang pag-alagad sa Ginoo .
15: Ang tanang nahimo ni Rehoboam gikan sa sinugdan hangtod sa kataposan ug ang talaan sa iyang panimalay anaa sa Kasaysayan ni Propeta Semaias ug sa Kasaysayan ni Propeta Iddo. Kanunay lang nga naggubat sila si Rehoboam ug si Jeroboam.
16: Unya namatay si Rehoboam ug gilubong siya didto sa Siyudad ni David. Mipuli kaniya paghari ang iyang anak nga si Abias.