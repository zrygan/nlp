1: Ang Ginoo , ang Dios sa Israel, miingon kanako,
2: Isulat sa usa ka libro ang tanan nga giingon ko kanimo
3: kay taliabot ang panahon nga papaulion ko ang katawhan sa Israel ug sa Juda. Dad-on ko sila balik sa yuta nga gihatag ko sa ilang katigulangan ug ila kining panag-iyahon pag-usab. Ako, ang Ginoo , maoy nagsulti niini.
4: Nag-ingon ang Ginoo bahin sa Israel ug sa Juda,
5: Nadungog ko ang hilak sa kalisang,
: usa ka singgit sa kahadlok, dili sa kalinaw.
6: Hunong ug hunahunaa!
: Manganak ba ang lalaki?
: Apan ngano man nga ang matag lalaki
: nagtapion man sa iyang tiyan sama sa nagbati nga babaye?
: Nganong nangluspad man silang tanan?
7: Taliabot ang usa ka makalilisang nga adlaw;
: walay adlaw nga sama niini
: panahon kini sa kalisod alang sa kaliwat ni Jacob
: apan dili sila mangamatay.
8: Nag-ingon ang Ginoo nga Labing Gamhanan, Inig-abot niadtong adlawa, balion ko ang yugo nga gisangon sa ilang liog ug tangtangon ko ang mga kadena nga gigapos kanila ug dili na sila maulipon sa mga langyaw.
9: Hinuon, mag-alagad sila kanako, ang Ginoo nga ilang Dios, ug sa usa ka kaliwat ni David nga maoy akong paharion kanila.
10: Mga kaliwat ni Jacob nga akong sulugoon,
: ayaw kamo kahadlok!
: Katawhan sa Israel,
: ayaw kamo kalisang!
: Luwason ko kamo gikan nianang layong nasod diin gibilanggo kamo.
: Mopauli ra ang mga kaliwat ni Jacob
: ug magpuyo kamong malinawon.
: Wala nay kadaot nga modangat pa kaninyo
: ug wala nay mohadlok kaninyo.
11: Ako nag-uban kaninyo aron pagluwas kaninyo.
: Laglagon ko ang tanang nasod diin ko kamo patibulaaga
: apan kamo dili ko laglagon.
: Hinuon silotan ko gayod kamo,
: apan subay sa kaangayan ang pagsilot ko kaninyo.
: Ako, ang Ginoo , maoy nagsulti niini.
12: Nag-ingon ang Ginoo ngadto sa iyang katawhan,
: Dili na maayo ang inyong mga samad
: ingon man ang inyong mga bun-og.
13: Walay moamuma kaninyo;
: walay tambal alang sa inyong kabahong,
: ug wala nay paglaom nga mamaayo pa kamo.
14: Gikalimtan na kamo sa tanan ninyong hinigugma;
: wala na sila magtagad kaninyo.
: Giataki ko kamo sama sa akong kaaway
: ug pait ang silot nga inyong nahiagoman,
: kay daghan man kamog sala ug daotan kamo kaayo.
15: Ayaw na kamog bagulbol bahin sa inyong mga kasakit
: kay dili na mamaayo ang inyong balatian.
: Gisilotan ko kamo sa ingon
: tungod sa kadaghan sa inyong mga sala
: ug sa hilabihan ninyong pagkadaotan.
16: Ang tanang naglamoy kaninyo lamyon usab,
: ug pamihagon ang tanan ninyong kaaway.
: Ang tanang nagdaugdaog kaninyo daugdaogon usab,
: ug ang tanang nanakmit sa inyong kabtangan, sakmiton usab.
17: Ipahiuli nako ang inyong kahimsog,
: ayohon ko ang inyong mga samad
: bisan pag nag-ingon ang inyong mga kaaway,
: Gisalikway na ang Sion;
: wala nay nagtagad kaniya.
: Ako, ang Ginoo , ang nagsulti niini.
18: Nag-ingon ang Ginoo ,
: Ibalik ko ang mga kaliwat ni Jacob sa ilang kaugalingong nasod
: ug kaluy-an ko ang matag banay nila;
: ang Jerusalem tukoron pag-usab
: ingon man ang palasyo sa hari.
19: Ang mga nagpuyo niini mag-awit ug mga pagdayeg
: ug maninggit sa kalipay.
: Pasanayon ko sila ug pasidunggan usab.
20: Ibalik ko ngadto sa ilang mga kaliwat
: ang kanhing gahom sa maong nasod,
: ug lig-onon ko kini pag-usab;
: silotan ko ang tanan nga nagdaugdaog kanila.
21: Ang momando kanila ila rang kadugo,
: usa ka pangulo nga kauban ra nila.
: Inigdapit ko kaniya, moduol siya dayon,
: kay walay mangahas pagduol kanako kon dili ko siya dapiton.
22: Sila mahimong akong katawhan
: ug ako mahimong ilang Dios.
: Ako, ang Ginoo , maoy nagsulti niini.
2324: Ang kasuko sa Ginoo daw bagyo, daw usa ka bangis nga hangin nga mokusokuso sa ulo sa mga daotan. Dili kini mohunong hangtod nga matuman ang tanan nga buot niyang buhaton. Masabtan ra kini sa hingpit sa iyang katawhan sa mga adlawng umaabot.