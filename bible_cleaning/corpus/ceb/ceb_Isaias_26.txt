1: Moabot ang adlaw diin ang katawhan moawit niining awita didto sa nasod sa Juda
: Lig-on ang atong siyudad!
: Ang Dios mismo maoy manalipod sa mga kota niini.
2: Ablihi ninyo ang mga ganghaan
: aron makasulod ang matarong nga nasod,
: nasod nga matinud-anon sa Ginoo.
3: Hatagan mo, O Ginoo , ug hingpit nga kalinaw
: kadtong kanunay nga naglaom kanimo
: ug misalig kanimo.
4: Saligi kanunay ang Ginoo
: kay siya mao ang batong dalangpanan nga magpabilin hangtod sa hangtod.
5: Gipakaulawan niya ang mga mapahitas-on,
: ug iyang gilumpag ug gipulpog ang ilang siyudad.
6: Giyatakyatakan kini sa mga kabos
: ug sa mga dinaugdaog.
7: Gihimo mong hapsay ang dalan sa mga matarong;
: patag ang dalan nga ilang agian.
8: Maghulat kami sa imong pagbuot, O Ginoo ;
: ang paghandom sa imong ngalan maoy among kalipay.
9: Panahon sa kagabhion nangandoy ako kanimo sa tibuok kong kasingkasing;
: sa diha nga hukman mo ang kalibotan ug ang katawhan niini,
: masayod silang tanan unsa gayod ang hustisya.
10: Kon pakitaan mog kaluoy ang mga daotan,
: dili sila makakat-on sa katarong.
: Magbinuang sila bisan sa dapit sa mga matarong,
: ug dili sila motahod sa imong pagkagamhanan, O Ginoo .
11: O Ginoo , gibakyaw mo ang imong kamot
: aron pagsilot sa imong mga kaaway,
: apan wala sila makakita niini.
: Lamyon unta sila sa kalayo nga gitagana mo sa imong mga kaaway.
: Pakitaa sila sa gugma mo alang sa imong katawhan
: aron bation silag kaulaw.
12: Ikaw nga nagbuhat sa tanan alang kanamo,
: mohatag kanamo sa kalinaw.
13: O Yahweh nga among Dios,
: daghan ang mga pangulo nga naghari kanamo
: apan ikaw lamang ang among Ginoo .
14: Patay na sila ug dili na mabuhi;
: mga anino na lamang sila ug dili na mobangon;
: gisilotan mo sila ug gilaglag
: ug wala nay mahinumdom kanila.
15: Apan gipadak-an mo ang among yuta, O Ginoo ;
: gipalapdan mo ang mga utlanan niini
: ug kini nakapasidungog kanimo.
16: Gikastigo mo ang imong katawhan, O Ginoo ,
: ug sa ilang kaguol nag-ampo sila kanimo.
17: Tungod kanimo, O Ginoo ,
: sama kami sa usa ka babaye nga nagbati,
: naglit-ad-lit-ad sa kasakit tungod sa bata nga hapit na mogula;
18: sama kami sa nagbati nga nag-antos sa kasakit
: apan hangin ray among gianak.
: Wala man kami makaangkon ug kadaogan alang sa among yuta,
: wala gayod kami nahimo.
19: Mabanhaw ang imong mga patay
: ug mobangon ang ilang mga lawas.
: Kamong nahitipon na sa abog
: mobangon ug moawit sa kalipay!
: Sama nga ang yamog
: maghatag ug kinabuhi sa yuta,
: banhawon usab sa Ginoo
: kadtong dugay nang nangamatay.
20: Katawhan ko,
: sulod kamo sa inyong mga lawak ug tak-opi ang pultahan;
: panago kamog makadiyot
: hangtod nga mapuypoy na ang kapungot sa Dios.
21: Moanhi ang Ginoo gikan sa iyang gipuy-an
: aron pagsilot sa katawhan sa kalibotan tungod sa ilang mga sala,
: ug ang yuta mopadayag sa dugo nga giula diha kaniya,
: ug dili na niya tagoan ang iyang mga patay.