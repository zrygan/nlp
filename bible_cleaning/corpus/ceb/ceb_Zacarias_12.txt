1: Mao kini ang gisulti sa Ginoo mahitungod sa Israel, ang Ginoo nga nagbuhat sa mga langit ug nagpatungha sa yuta ug naghatag ug kinabuhi sa tawo. Miingon siya,
2: Hapit ko na himoa ang Jerusalem ngadto sa usa ka kupa nga makahubog sa mga tawo nga naglibot kaniya. Malakip usab niini ang Juda kon libotan na ang Jerusalem.
3: Apan inig-abot nianang adlawa himoon ko usab ang Jerusalem sama sa bug-at nga bato. Ang nasod nga mangahas pag-alsa niini masakitan gayod. Ang tanang nasod sa kalibotan maghiusa sa pag-ataki kaniya.
4: Niadto unyang adlawa lisangon ko ang tanan nilang kabayo ug himoon kong buang ang magkabayo kanila. Bantayan ko ang katawhan sa Juda apan butaan ko ang kabayo sa ilang kaaway.
5: Unya ang mga banay sa Juda moingon sa ilang kaugalingon, Ang mga nagpuyo sa Jerusalem kusgan tungod sa tabang sa Ginoo nga Labing Gamhanan nga ilang Dios.
6: Niadto unyang adlawa himoon ko ang mga banay sa Juda nga daw nagbagang kulon taliwala sa mga sugnod, sama sa nagsigang sulo nga giduslit sa binugkos nga mga uhay. Sa wala ug sa tuo lamyon nila ang tanang katawhan nga ilang kasikbit samtang ang Jerusalem puy-an lang gihapon.
7: Unya unahon nako sa pagpadaog ang mga lumolupyo sa Juda aron ang himaya sa banay ni David ug ang himaya sa mga lumolupyo sa Jerusalem dili molabaw sa himaya sa Juda.
8: Niadto unyang adlawa butangan sa Ginoo ug usa ka taming ang mga lumolupyo sa Jerusalem ug mahimong sama ka gamhanan kang David ang labing mahuyang kanila ug ang banay ni David mahimong sama sa Dios, sama sa anghel sa Ginoo nga maoy mangulo kanila.
9: Niadto unyang adlawa laglagon ko ang tanang nasod nga moataki sa Jerusalem.
10: Ug buboan ko ang banay ni David ug ang mga lumolupyo sa Jerusalem sa espiritu sa pagkamaluluy-on ug pagkamainampoon aron inigtan-aw nila kaniya nga ilang gidunggab, magbangotan sila tungod kaniya sama sa nagbangotan tungod sa kamatayon usa ka bugtong nga anak. Magpaagas sila ug pait nga luha sama sa nagbangotan tungod sa kamatayon sa iyang panganayng anak.
11: Niadto unyang adlawa magbangotan ang mga lumolupyo sa Jerusalem sama sa pagbangotan sa mga tawo alang kang Hada-dremon didto sa kapatagan sa Megido.
1214: Magbangotan ang nasod, mag-iyahay pagbangotan ang tagsatagsa ka panimalay, ang banay ni David, ang banay ni Natan, ang banay ni Levi, ang banay ni Semei, ug ang uban pang mga panimalay. Ang mga babaye maglaig pagbangotan.