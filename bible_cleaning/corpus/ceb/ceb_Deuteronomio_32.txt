1: Pamati, O langit, kay mosulti ako;
: patalinghogi, O yuta, ang akong mga pulong.
2: Mahulog unta daw ulan ang akong pagtulon-an;
: patuloa ang mga pulong ko daw yamog ug taligsik
: diha sa lunhawng kasagbotan.
3: Isangyaw ko ang ngalan sa Ginoo
: ug pasidunggi ninyo ang atong Dios!
4: Siya ang Bato kansang buhat hingpit
: kay matarong man ang tanang paagi niya.
: Siya ang Dios nga matinumanon,
: putli ug matarong.
5: Nagbudhi kamo kaniya
: ug wala na kamo isipang mga anak niya tungod sa inyong kadaotan, hiwi ug balikong kaliwatan.
6: Mao ba kini ang inyong ibalos sa Ginoo ,
: O katawhan nga buangbuang ug hungog?
: Dili ba siya man ang inyong amahan
: nga nagbuhat ug naglig-on kaninyo?
7: Hinumdomi ang inyong kagahapon
: ug ang taas nga sugilanon sa inyong kaliwatan.
: Pangutan-a ang inyong katigulangan mahitungod niini;
: sultihan usab kamo niini sa inyong kadagkoan.
8: Sa dihang gibahinbahin sa Labing Halangdong Dios ang yuta ngadto sa kanasoran
: ug dihang gilainlain niya ang katawhan,
: gibutangan niya kinig mga utlanan sumala sa gidaghanon sa mga anak sa Dios.
9: Apan gigahin sa Ginoo ang iyang katawhan alang sa iyang kaugalingon.
: Si Jacob maoy iyang silbing bahin.
10: Hikaplagan niya si Jacob didto sa kamingawan diin naghaguros ang hangin;
: gipanalipdan niya si Jacob ug giamuma pag-ayo,
: sama sa pag-amoma niya sa iyang kaugalingon.
11: Daw agila nga nagtudlo sa iyang mga piso paglupad
: ug nagbukhad sa iyang mga pako aron pagsagakay sa iyang mga piso.
: Ang Ginoo nanalipod sa Israel aron dili siya mahulog.
12: Ang Ginoo ray naggiya sa iyang katawhan;
: walay laing dios nga miuban kanila.
13: Gipalatas niya sila sa kabukiran
: ug gipakaon sa abot sa kaumahan.
: Sila gipainom niyag dugos gikan sa mga pangpang
: ug ang ilang mga kahoyng olibo milambo sa batoon nga yuta.
14: May keso sila ug gatas,
: may tambok silang mga karnero,
: ug mga baka ug kanding gikan sa Basan.
: May trigo usab sila,
: ug ang ilang giinom bino nga labing maayo.
15: Nanambok ang katawhan sa Israel apan mirebelde;
: nanambok sila ug midako.
: Unya gisalikway nila ang Dios nga nagbuhat kanila;
: ug giyubit ang Bato nga nagluwas kanila.
16: Gipasilaob nila ang iyang pangabubho
: pinaagi sa pagsimba sa laing mga dios
: ug gihagit nila ang iyang kasuko
: pinaagi sa mga buhat nga ngil-ad.
17: Naghalad silag mga mananap ngadto sa mga demonyo nga dili dios,
: ngadto sa mga diosdios nga wala nila simbaha kaniadto,
: mga diosdios nga bag-ong hikaplagan nga wala alagari sa inyong katigulangan.
18: Nalimot sila sa Bato nga nagpakatawo kanila,
: ug wala nila hinumdomi ang Dios nga naghatag kanilag kinabuhi.
19: Nakita kini sa Ginoo
: ug tungod sa iyang kasuko gisalikway niya ang iyang mga anak.
20: Ug miingon siya, Talikdan ko sila,
: ug tan-awon kog unsay modangat kanila
: kay sila mga daotang kaliwat, mga anak nga mabudhion.
21: Giaghat nila ang akong kasuko kay ila mang gisimba ang laing dios;
: misilaob ang akong kasuko tungod sa ilang mga diosdios.
: Busa himoon ko nga mapungot usab sila
: inigpili ko sa mga tawo nga dili pa nasod;
: hagiton ko ang ilang kasuko
: pinaagi sa usa ka nasod nga buangbuang.
22: Nakahaling ug kalayo ang akong kasuko;
: mosunog kini hangtod sa kinahiladman sa Seol.
: Gisunog niini ang kalibotan
: ug ang iyang abot ug ang mga patukoranan sa mga kabukiran.
23: Pahiagomon ko silag mga katalagman;
: ihurot kog pana ang akong mga udyong kanila.
24: Unya kon sila maluya na sa gutom ug sa hilanat,
: ug himalatyon na tungod sa makalilisang nga sakit,
: ipatukob ko sila sa bangis nga mga mananap
: ug sa mga lala nga bitin.
25: Mangamatay pinaagi sa espada ang anaa sa hawan
: ug ang atua sa mga lawak mangamatay tungod sa kalisang
: ang mga batan-ong lalaki ug babaye,
: mga masuso ug mga tigulang.
26: Nakahukom ako sa pagpatibulaag kanila ngadto sa layong mga dapit hangtod nga mapuo silang tanan.
27: Apan nabalaka ako nga saypon kini pagsabot sa akong mga kaaway ug moingon sila,
: Kami ang nakadaog!
: ug dili ang Ginoo maoy naghimo niini!
28: Sila usa ka nasod nga dili magpatambag
: ug dili makasabot.
29: Kon maalamon pa sila, masabtan unta nila kini;
: masabtan unta nila ang mahitabo kanila sa ulahing mga adlaw.
30: Unsaon man sa usa ka tawo pagbuntog sa usa ka libo,
: o sa duha ka tawo pagbuntog sa napulo ka libo,
: kon ang ilang kaaway wala pa itugyan kanila sa ilang Bato nga mao ang Ginoo ?
31: Ang ilang bato dili sama sa atong Bato;
: bisan gani sila nga atong mga kaaway nasayod man niini.
32: Kay ang ilang paras gikan sa Sodoma ug Gomora;
: makahilo ug pait ang mga bunga niini.
33: Sama sa lala sa bitin ang ilang bino.
34: Dili ba gitipigan ko man kining tanan didto sa akong tipiganan?
35: Akoa ang katungod sa pagpanimalos ug pagsilot
: kay hapit na moabot ang panahon nga madakin-as sila ug mahiagom sa katalagman,
: ug malaglag sila sa kalit lamang.
36: Kay ang Ginoo mohukom dapig sa iyang katawhan,
: ug kaluy-an niya ang iyang mga alagad
: inigkasayod niya nga wala na silay kusog
: ug wala nay mahibilin kanila, ulipon ug dili ulipon.
37: Unya mangutana ang Ginoo sa iyang katawhan,
: Hain na man ang ilang mga diosdios,
: ang bato nga ilang dangpanan
38: nga mikaon sa tambok sa ilang mga halad, sa mga mananap nga gihalad
: ug miinom sa bino nga ilang gihalad?
: Patabanga sila kaninyo ug himoa sila nga inyong panalipod.
39: Karon ilha ninyo nga ako ray tinuod nga Dios;
: wala nay lain gawas kanako.
: Ako mopatay ug mohatag ug kinabuhi;
: mosamad ako ug moayo usab niini.
: Walay makailog kang bisan kinsa gikan sa akong gahom.
40: Bayawon ko ang akong kamot ngadto sa langit
: ug ipanumpa ko, ingon nga ako buhi hangtod sa hangtod,
41: nga sa dihang mabaid ko na ang akong espada,
: gamiton ko kini sa pagsilot.
: Panimaslan ko ang akong mga kaaway ug ang nagdumot kanako.
42: Paimnon kog dugo ang akong mga udyong
: ug palamyon kog unod ang akong espada,
: lakip niini ang dugo sa gipamatay ug sa mga gipamihag nga tag-as ug buhok.
43: Dayga ninyo, O mga nasod, ang iyang katawhan,
: kay manimalos gayod siya sa kamatayon sa iyang mga alagad;
: panimaslan niya ang iyang mga kaaway.
: Hugasan niya sa sala ang yuta nga puy-an sa iyang katawhan.
44: Si Moises ug si Josue nga anak ni Nun misulti niining awita aron makabati niini ang katawhan sa Israel.
45: Human sa pakigpulong ni Moises ngadto sa katawhan sa Israel,
46: miingon siya kanila, Itisok sa inyong kasingkasing ang tanan nga gisulti ko kaninyo niining adlawa. Ipatuman kini sa inyong mga anak aron ilang matngonan pag-ayo ang tanan nga giingon niining balaod.
47: Dili kini butang nga katiawtiawan kay mao kini ang tibuok ninyong kinabuhi. Kon tumanon ninyo kini, magpuyo kamog dugay didto sa yuta nga inyong panag-iyahon tabok sa Jordan.
48: Niana gayong adlawa, giingnan sa Ginoo si Moises,
49: Tungas niining bukid sa Abarim, ang bukid sa Nebo nga anaa sa Moab atbang sa siyudad sa Jerico. Unya lantawa ang yuta sa Canaan nga buot kong ihatag sa mga Israelita.
50: Adto ka mamatay sa bukid nga imong tungason sama kang Aaron nga imong igsoon nga namatay sa Bukid sa Hor
51: tungod kay wala man ninyo tumana ang akong sugo ug wala ninyo ako tahora taliwala sa mga Israelita duol sa katubigan sa Meribat Cades, sa Kamingawan sa Zin.
52: Makalantaw ka sa yuta apan dili ka makasulod niining yutaa nga ihatag ko sa mga Israelita.