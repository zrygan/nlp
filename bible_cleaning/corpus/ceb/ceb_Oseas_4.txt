1: Ang Ginoo may sudya batok sa mga tawo nga nagpuyo niining yutaa.
: Israel, pamati sa gisulti sa Ginoo
: Walay pagkamatinud-anon o gugma diha sa nasod,
: ug ang katawhan wala moila kanako ingon nga Dios.
2: Nanaad sila apan wala magtuman;
: namakak sila, nagpatay, nangawat ug nanapaw;
: gilapas nila ang mga balaod
: ug midagsang ang pinatyanay.
3: Busa nagbangotan ang nasod
: ug nangamatay ang tanang nagpuyo niini,
: lakip ang tanang mananap sa kapatagan ug ang kalanggaman;
: nangamatay bisan gani ang mga isda sa kadagatan.
4: Miingon ang Ginoo ,
: Ayaw itugot nga may mosudya batok sa katawhan,
: o may mosumbong batok kanila,
: kay ang akong panudya batok man kaninyong mga pari.
5: Madagma kamo panahon sa adlaw,
: madagma usab ang propeta uban kaninyo panahon sa gabii;
: laglagon ko ang Israel, ang inyong inahan.
6: Malaglag ang akong katawhan tungod kay wala ako ninyo ilha
: ug kay gisalikway man ninyo ako,
: isalikway ko usab kamo ingon nga akong pari.
: Ug kay nalimot man kamo sa balaod sa inyong Dios,
: kalimtan ko usab ang inyong mga anak.
7: Sa nagkadaghan na hinuon kamo,
: misamot ang inyong pagpakasala kanako,
: busa ilisan kog kaulawan ang inyong kadungganan.
8: Gipahimuslan ninyo ang pagpakasala sa akong katawhan,
: ug gusto ninyo nga magpadayon kini.
9: Wala akoy palabihon sa pari ug katawhan;
: silotan ko kamong tanan sumala sa inyong sala,
: ug pabayron ko kamo sa inyong binuhatan.
10: Mokaon kamo apan dili mabusog;
: makighilawas kamo sa inyong pagsimbag mga diosdios apan dili kamo mosanay,
: kay gitalikdan man ninyo ang Ginoo
: aron makapatuyang kamo pagbaligya sa inyong dungog.
11: Miingon ang Ginoo ,
: Ang bino nagwagtang sa maayong panabot sa akong katawhan.
12: Nagpakisayod ang akong katawhan gikan sa usa ka butang nga kahoy,
: ug ang ilang sungkod naghatag kanilag kasayoran.
: Ang ilang pagkabigaon nakapahisalaag kanila,
: ug gitalikdan nila ang ilang Dios tungod sa kaulag ngadto sa mga diosdios.
13: Naghalad sila didto sa tumoy sa kabukiran,
: ug nagdalag mga gasa sa ibabaw sa kabungtoran,
: sa ilalom sa kahoyng tugas, alamo ug robles,
: kay dagko man silag landong.
: Busa nakighilawas ang inyong mga anak nga babaye,
: nagbaligya sa ilang dungog ug nanapaw ang inyong mga binalaye.
14: Apan dili ko silotan ang inyong mga anak nga babaye
: tungod sa pagbaligya nila sa ilang dungog,
: o ang inyong mga binalaye sa ilang pagpanapaw;
: kay ang mga lalaki nakighilawas man usab sa mga babayeng nagbaligya sa ilang dungog sa templo ni Baal,
: ug naghalad ug sakripisyo uban kanila.
: Sama sa giingon sa usa ka panultihon,
: Ang mga tawo nga walay panabot mosangko sa pagkalaglag.
15: Bisag namiga ka, O Israel, ayaw angina ang Juda.
: Ayaw pag-adto sa Gilgal ug ayaw pagtungas sa Bet-aben,
: ug ayaw panaad nga mag-ingon,
: Tungod kay buhi ang Ginoo .
16: Ang Israel gahig ulo sama sa sukihan nga dumagang baka;
: mapasibsib ba sila sa Ginoo
: sama sa usa ka nating karnero diha sa lapad nga sibsibanan?
17: Ang Efraim nagapos sa mga diosdios;
: pasagdi lamang siya.
18: Bisag nahuwasan na sila sa ilang kahubog,
: nagpatuyang lang gihapon sila sa ilang kaulag;
: gipalabi nila ang kaulawan kay sa ilang dungog.
19: Ipadpad sila daw giagiag alimpulos,
: ug maulawan sila tungod sa ilang mga halad.