1: Nasayod ka ba kanus-a manganak ang ihalas nga kanding?
: Nakasaksi ka bag osa nga nanganak?
2: Giihap mo ba ang mga bulan
: ug nahibalo ka ba sa panahon nga maoy ilang ipanganak?
3: Nasayod ka ba kanus-a sila magbati ug unya manganak?
4: Ang ilang mga anak motubo sa kalasangan;
: manlakaw sila ug dili na gayod mobalik.
5: Kinsa may naghatag sa ihalas nga mga asno sa ilang kagawasan?
: Kinsa may nagbuhi kanila aron sila maglaaglaag?
6: Gihatag ko ang kamingawan aron puy-an nila,
: ug gipapuyo ko sila diha sa kapatagan nga walay tanom.
7: Magpalayo sila sa saba nga mga siyudad,
: ug walay makamanso kanila aron magamit sila sa pagtrabaho.
8: Ang kabukiran maoy ilang sibsibanan
: ug kapangitaan ug lunhawng makaon.
9: Magamit mo ba sa pagtrabaho ang ihalas nga baka?
: Mohigda ba siya sa imong kuwadra?
10: Kahiktan mo ba siyag pisi
: aron paguyuron sa daro o sa sudlay sa uma?
11: Makasalig ka ba sa iyang kusog
: aron pagbuhat sa bug-at mong buluhaton?
12: Makapaabot ka ba nga siyay mohakot sa mga abot
: ug mokuha niini sa imong giukanan?
13: Unsa kakusog mokapakapa ang abistros?
: Apan aduna bay abistros nga makalupad ingon sa tabon?
14: Biyaan sa abistros ang iyang mga itlog
: diha sa yuta aron kini mainitan.
15: Wala siya mahibalo nga mahimong matumban kinig tawo
: o buk-on sa ihalas nga mananap.
16: Biyaan niya kini ingon ug dili iyang mga itlog,
: ug wala siya magpakabana nga makawang lamang ang iyang kahago.
17: Ako ang naghimo kaniyang buangbuang
: ug wala ko siya hatagig kaalam.
18: Apan kon modagan na siya,
: kataw-an lamang niya ang kabayo ug ang nagkabayo niini.
19: Ikaw ba, Job, ang naghimo sa mga kabayo nga kusgan kaayo
: ug naghatag kanila sa ilang hamis nga lambongay?
20: Ikaw ba ang nagpalukso kanila ingon sa dulon
: ug naghadlok sa mga tawo sa ilang pagpangusmo?
21: Kabkabon nila ang yuta sa kawalogan,
: ug dili sila kapugngan kon managan na paingon sa panggubatan.
22: Wala sila makailag unsay kahadlok
: ug walay espada nga makapasibog kanila.
23: Ang mga hinagiban nagpungasi lamang,
: nagsingkiay ug nagpangidlap.
24: Tungod sa kahinam, modasdas sila;
: inigtingog na sa trumpeta, maglumpayat sila.
25: Mangusmo sila matag tingog sa trumpeta;
: makapanimaho silag gubat bisag layo pa sila
: ug makabati sila sa mga mando sa mga opisyal.
26: Ikaw bay nagtudlo sa banog paglupad
: inigbukad niya sa iyang mga pako paingon sa habagatan?
27: Magpaabot ba ang agila sa imong mando
: aron pagbuhat sa iyang salag sa kabukiran?
28: Adto kini puyo sa labing habog nga pangpang
: ug ang kinatumyan sa bukid maoy kota niya.
29: Didto makita niya ang duol ug layo
: ug maniid siya sa iyang tukbonon.
30: Magpundok ang mga agila sa patayng lawas,
: ug imnon sa ilang mga piso ang dugo sa ilang tinukob.