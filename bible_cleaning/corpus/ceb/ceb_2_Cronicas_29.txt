1: Nagsugod paghari si Ezequias sa dihang nagpanuigon siyag 25 ug naghari siya sa Jerusalem sulod sa 29 ka tuig. Ang iyang inahan mao si Abiha, anak ni Zacarias.
2: Gibuhat niya ang matarong atubangan sa Ginoo sama sa gibuhat sa iyang kagikan nga si David.
3: Sa unang bulan sa unang tuig sa paghari ni Ezequias, giablihan niya ang mga pultahan sa Templo sa Ginoo ug giayo kini.
4: Gipasulod niya ang mga pari ug ang mga Levita ug gitigom sila sa usa ka hawanan dapit sa silangan.
5: Miingon siya kanila, Pamati kamo kanako, mga Levita! Pagbalaan kamo sa inyong kaugalingon ug hinloi ang Templo sa Ginoo , ang Dios sa inyong katigulangan, ug kuhaa ang tanang hugaw.
6: Ang atong mga ginikanan dili matinumanon ug gibuhat nila ang daotan atubangan sa Ginoo nga atong Dios. Gisalikway nila siya ug gilingiw nila ang ilang mga nawong gikan sa puy-anan sa Ginoo ug mitalikod sila kaniya.
7: Gisirhan usab nila ang mga pultahan sa Templo ug gipamalong ang mga lamparahan ug wala magsunog ug insenso ug wala usab maghimog mga halad pinaagi sa pagsunog ug mga halad diha sa Balaang Dapit ngadto sa Dios sa Israel.
8: Busa ang Ginoo napungot sa Juda ug sa Jerusalem ug gihimo niya sila nga angay kahadlokan, katingad-an ug tamayon. Nasayod kamo niini pag-ayo
9: kay ang atong katigulangan nangamatay sa gubat ug ang atong mga anak ug mga asawa nabihag tungod niini.
10: Karon maoy akong tinguha ang paghimog kasabotan uban sa Ginoo , ang Dios sa Israel, aron mahunong ang iyang hilabihang kasuko kanato.
11: Mga anak, ayaw kamo pagpasagad karon kay gipili kamo sa Ginoo sa pagbarog sa iyang atubangan aron sa pag-alagad kaniya ug aron mahimo nga iyang alagad ug sa pagsunog ug insenso alang kaniya.
12: Kining mosunod mao ang mga Levita didto niadtong higayona
: Gikan sa kaliwat ni Kohat, si Mahat nga anak ni Amasai ug si Joel nga anak ni Azarias
: Gikan sa kaliwat ni Merari, si Kis nga anak ni Abdi ug si Azarias nga anak ni Jahallalel
: Gikan sa kaliwat ni Gerson, si Joas nga anak ni Zima ug si Eden nga anak ni Joas
13: Gikan sa kaliwat ni Elisafan, si Zimri ug si Jehuel
: Gikan sa kaliwat ni Asaf, si Zacarias ug si Matanias
14: Gikan sa kaliwat ni Heman, si Jehuel ug si Simei
: Gikan sa kaliwat ni Jeduton, si Semaias ug si Uziel
15: Gitigom nila ang ilang kaigsoonan ug gihalad nila ang ilang kaugalingon ngadto sa Ginoo ug misulod sila sa Templo aron paghinlo niini sumala sa gisugo sa Ginoo pinaagi sa hari.
16: Misulod ang mga pari sa kinasulorang bahin sa Templo aron paghinlo niini ug gipagawas nila ang tanang hugaw nga ilang nakit-an sa Templo. Gikuha kini sa mga Levita ug gidala ngadto sa Walog sa Kidron.
17: Gisugdan nila ang seremonyas sa pagbalaan sa unang adlaw sa unang bulan ug sa ikawalo nga adlaw sa maong bulan miabot na sila sa agianan pasulod sa Templo. Unya sulod sa laing walo ka adlaw gihinloan nila ang Templo ug sa ika-16 nga adlaw sa unang bulan nakahuman sila paghinlo sa Templo.
18: Unya nangadto sila sa hari nga si Ezequias ug miingon, Nahinloan na namo ang tibuok Templo sa Ginoo lakip ang halaran nga sunoganan sa mga halad ug ang tanang galamiton niini ug ang lamisa nga butanganan sa pan ug ang tanang kahimanan niini.
19: Ang tanang galamiton nga gisalikway ni Ahaz sa panahon nga siyay naghari kay wala na man siya magtuo sa Ginoo giuli namo sa nahimutangan niini ug gibalaan. Anaa na kini sa atubangan sa halaran sa Ginoo .
20: Unya sayo sa buntag mibangon si Hari Ezequias ug gitigom niya ang mga kadagkoan sa siyudad ug miadto sila sa Templo sa Ginoo .
21: Nagdala silag pito ka torong baka, pito ka laking karnero, pito ka nating karnero, pito ka laking kanding nga halad alang sa sala sa harianong banay ug sa katawhan sa Juda ug sa paghinlo sa Templo. Gisugo sa hari ang mga pari nga mga kaliwat ni Aaron sa paghalad niini diha sa halaran sa Ginoo .
22: Busa giihaw nila ang mga torong baka ug gidawat sa mga pari ang dugo ug gisablig sa halaran. Giihaw usab ang mga laking karnero ingon man ang mga nati ug ang dugo niini gisablig sa halaran.
23: Unya ang mga laking kanding nga halad alang sa sala gidala ngadto sa hari ug sa nagtigom nga katawhan. Gitapion nila niini ang ilang mga kamot
24: ug gipatay kini sa mga pari ug gihimo nga halad tungod sa sala. Ang dugo gibutang sa halaran alang sa kapasayloan sa Israel kay nagsugo man ang hari nga himoon ang halad pinaagi sa pagsunog ug ang halad sa sala alang sa tibuok Israel.
25: Ug gidistino ni Ezequias ang mga Levita diha sa Templo sa Ginoo uban sa mga piyangpiyang, mga alpa ug mga lira sumala sa sugo ni David ug ni Gad nga propeta sa hari ug ni Natan nga propeta. Mao man kini ang sugo sa Ginoo pinaagi sa iyang mga propeta.
26: Mibarog ang mga Levita dala ang mga instrumento ni David. Mibarog usab ang mga pari uban sa ilang mga trumpeta.
27: Unya nagsugo si Ezequias nga himoon ang pagsunog sa halad diha sa halaran. Sa dihang gisugdan na ang paghalad pinaagi sa pagsunog, gisugdan usab pag-awit ang mga alawiton alang sa Ginoo ug gipatingog ang mga trumpeta ug uban pang mga instrumento ni David nga hari sa Israel.
28: Misimba ang tibuok pundok ug miawit ang mga mag-aawit ug gipatingog ang mga trumpeta. Nagpadayon kini hangtod nga natapos ang paghalad.
29: Sa nahuman na ang paghalad, ang hari uban sa tanang mitambong miduko ug misimba.
30: Si Hari Ezequias ug ang mga kadagkoan nagsugo sa mga Levita sa pag-awit ug mga pagdayeg ngadto sa Ginoo uban sa mga awit ni David ug ni Asaf nga propeta. Miawit silag mga pagdayeg uban sa kalipay ug miduko sila aron pagsimba.
31: Unya miingon si Ezequias, Karon nga gihalad na ninyo ang inyong kaugalingon ngadto sa Ginoo , duol kamo kaniya ug pagdalag mga halad nga mananap aron sunogon ingon man ang mga halad sa pagpasalamat ngadto sa Templo sa Ginoo . Ug ang mga tawo nagdalag mga halad nga mananap ug mga halad sa pagpasalamat ug ang tanang buot mohalad sa kinabubut-on nagdalag mga halad aron sunogon.
32: Ang tanang halad-sunogonon nga gidala sa katawhan mikabat ug 70 ka torong baka, 100 ka torong karnero ug 200 ka nating karnero. Kining tanang halad gisunog alang sa Ginoo .
33: Naggahin usab silag 600 ka torong baka ug 3,000 ka karnero ingon nga halad ngadto sa Ginoo .
34: Sanglit dili man igo ang gidaghanon sa mga pari nga moihaw niining tanang mananap, gitabangan sila sa mga Levita hangtod nga natapos ang buhat. Niadtong panahona daghan nang mga pari ang nakapanghinlo sa ilang kaugalingon. Ang mga Levita mas matinumanon sa paghinlo sa ilang kaugalingon kay sa mga pari.
35: Gawas pa sa mga halad nga gitibuok pagsunog, katungdanan usab sa mga pari ang paghalad sa mga tambok sa mga mananap nga gikaon sa mga tawo ug sa paghalad sa mga halad-ilimnon.
: Pinaagi niini gibalik ang pagsimba diha sa Templo sa Ginoo .
36: Si Ezequias ug ang tanang katawhan naglipay tungod sa nahimo sa Dios alang sa katawhan kay kini natuman nga dali ra kaayo.