1: Ang Ginoo misulti kanako human ako buhii didto sa Rama ni Nebusaradan, ang pangulo sa kasundalohan sa Babilonia. Gikadenahan ako ug gidala didto kuyog sa ubang mga lumolupyo sa Jerusalem ug sa Juda nga nagpaingon na sa Babilonia ingon nga mga binihag.
2: Apan gikuha ako ni Nebusaradan ug giingnan, Ang Ginoo nga imong Dios mipasidaan nga laglagon niya kining nasora
3: ug karon iya gayong gituman ang iyang giingon. Nahitabo kining tanan kay ang imong katawhan nagpakasala man batok sa Ginoo ug wala motuman kaniya.
4: Karon hubaron ko ang kadena nga gigapos sa imong mga kamot ug buhian ko ikaw. Mahimong mouban ka kanako sa Babilonia kon buot ka ug atimanon ko ikaw. Apan kon dili, dili ko ikaw pugson. Ikaw ang magpili kon asang bahina niining nasora ikaw gusto mopuyo ug makaadto ka bisag asa.
5: Apan wala ako motubag busa giingnan ako ni Nebusaradan, Balik ngadto kang Gedalias nga anak ni Ahikam ug apo ni Safan nga maoy gitudlo sa hari sa Babilonia ingon nga gobernador sa Juda. Mahimong adto ka mopuyo tipon kaniya ug sa katawhan o bisag asa ka moadto. Unya gihatagan niya akog gasa ug mga pagkaon sa wala pa ako niya palakta.
6: Ako miadto ug mitipon kang Gedalias didto sa Mispa uban sa katawhan nga wala bihaga.
7: May pipila ka opisyal ug mga sundalo sa Juda nga wala moampo. Nakabalita sila nga ang hari sa Babilonia nagtudlo sa anak ni Ahikam nga si Gedalias ingon nga gobernador sa Juda ug maoy gitugyanan sa pagdumala niadtong tanan nga wala bihaga ngadto sa Babiloniamao kini ang mga tawo nga kabos kaayo.
8: Busa si Ismael nga anak ni Netanias, si Johanan nga anak ni Karea, si Seraias nga anak ni Tanhumet ingon man ang mga anak ni Efai nga taga-Netofa ug si Jesonias nga taga-Maaca miadto kang Gedalias didto sa Mispa uban sa ilang mga sakop.
9: Giingnan sila ni Gedalias, Ipasalig ko kaninyo nga dili kamo angay mahadlok nga moampo sa kasundalohan sa Babilonia. Puyo kamo dinhi niining yutaa aron mag-alagad kamo sa hari sa Babilonia ug wala gayoy daotan nga mahitabo kaninyo.
10: Ako mismo anhi magpuyo sa Mispa ug akoy mangatubang alang kaninyo inig-anhi sa mga sundalo sa Babilonia. Makapamupo kamog ubas ug makatigom ug bino ug uban pang prutas ug lana sa olibo ug makapuyo kamo sa mga lungsod nga gusto ninyong puy-an.
11: Ang tanang Judio nga didto magpuyo sa Moab, sa Ammon, sa Edomea ug sa ubang kanasoran nakabalita nga gitugotan sa hari sa Babilonia sa pagpuyo sa Juda ang mga Judio ug nga si Gedalias maoy gitudlo nga gobernador.
12: Busa namiya ang mga Judio sa mga dapit diin sila nagpuyo ug namauli sila sa Juda. Miadto sila kang Gedalias sa Mispa ug nanguha silag daghang ubas aron himoong bino. Nanguha usab silag uban pang prutas.
13: Human niini, si Johanan nga anak ni Karea ug ang mga pangulo sa mga sundalo nga wala moampo sa kasundalohan sa Babilonia miadto kang Gedalias sa Mispa
14: ug miingon sila kaniya, Wala ka ba diay mahibalo nga ang hari sa Ammon nga si Baalis, nagsugo kang Ismael nga anak ni Netanias sa pag-anhi aron sa pagpatay kanimo? Apan wala siya motuo niini.
15: Unya misekreto si Johanan sa pag-ingon kang Gedalias, Tugoti ako sa pagpatay kang Ismael ug walay masayod niini. Nganong hatagan mo man siyag higayon sa pagpatay kanimo? Kana makapatibulaag lamang sa tanang Judio nga mipuyo tipon kanimo ug makahimog dakong kadaot sa tanan nga nahibilin sa Juda.
16: Apan mitubag si Gedalias, Ayaw kana buhata. Dili tinuod ang imong giingon bahin kang Ismael.