1: Naghari ang Ginoo !
: Busa paglipay, kalibotan!
: Pagmaya, kamong tanang kapuloan sa kadagatan!
2: Gilibotan siya sa panganod ug kangitngit.
: Nagsukad ang iyang gingharian sa katarong ug hustisya.
3: Nag-una kaniya ang kalayo
: ug gilamoy ang iyang mga kaaway nga naglibot kaniya.
4: Ang iyang kilat nagdan-ag sa kalibotan;
: nakita kini sa yuta ug mikurog kini.
5: Sama sa kandila,
: ang kabungtoran nangatunaw sa atubangan sa Ginoo ,
: ang Ginoo sa tibuok kalibotan.
6: Gisangyaw sa mga langit ang iyang pagkamatarong
: ug nakita sa tanang katawhan ang iyang himaya.
7: Naulawan ang tanang nagsimbag mga larawan,
: sila nga nagpasigarbo sa ilang mga walay hinungdan nga diosdios;
: nanghapa sa atubangan sa Ginoo ang tanang mga diosdios.
8: Nakadungog ang katawhan sa Sion ug nalipay;
: nagmaya ang mga siyudad sa Juda
: tungod sa imong mga hukom, O Dios!
9: O Ginoo nga Labing Gamhanan,
: ikaw ang nagmando sa tibuok kalibotan;
: mas gamhanan ka kay sa tanang diosdios.
10: Gihigugma sa Ginoo kadtong nagdumot sa daotan;
: iyang gipanalipdan ang kinabuhi sa iyang katawhan
: ug giluwas sila gikan sa gahom sa mga daotan.
11: Ang kahayag nagdan-ag sa mga matarong
: ug ang kalipay ngadto sa mga putlig kasingkasing.
12: Paglipay kamong mga matarong
: tungod sa gibuhat sa Ginoo
: ug pasalamati siya!