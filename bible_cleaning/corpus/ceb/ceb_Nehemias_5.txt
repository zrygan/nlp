1: Unya ang katawhan, lalaki ug babaye, nagbagutbot bahin sa ilang isigka-Judio.
2: May miingon, Dagko ang among mga banay. Nagkinahanglan kamig trigo aron mabuhi.
3: May miingon usab, Giprinda namo ang among kaumahan, ang among kaparasan ug ang among mga balay aron makabaton kamig makaon panahon sa gutom.
4: Ug may miingon pa gayod, Nakapanghulam kamig salapi alang sa buhis nga gipahamtang sa hari sa among kaumahan ug kaparasan.
5: Kami ug ang among kaigsoonan ug ang among mga anak managsama nga mga Judio. Apan napugos kami pagbaligya kanila ngadto sa kaulipnan. Gani gipugos namo ang pipila sa among mga anak nga babaye sa pagpaulipon apan wala kami laing mahimo kay ang among kaumahan ug kaparasan gipanag-iya na man sa laing tawo.
6: Busa nasuko ako pag-ayo sa dihang nabati ko ang ilang mga reklamo.
7: Human ko timbangtimbanga kini, gikasab-an ko ang mga kadagkoan ug ang mga opisyal. Giingnan ko sila, Nganong nagpatanto man kamo sa inyong kadugo?
: Unya nagpatawag akog usa ka dakong tigom aron paghusay kanila
8: ug giingnan ko sila, Kutob sa among naabot, gilukat namo ang atong kaigsoonang mga Judio nga nabaligya ngadto sa mga dili Judio. Apan kamo, gipugos ninyo ang inyong kaigsoonan sa pagbaligya sa ilang kaugalingon nganha kaninyo nga ilang isigka-Judio! Mihilom ang mga pangulo ug wala gayoy gikasulti.
9: Busa miingon ako, Dili maayo kining inyong gibuhat. Angay unta kamong magkinabuhi nga mahadlokon sa Dios aron nga dili na kita tamayon sa mga nasod nga atong kaaway.
10: Ako mismo ug ang akong mga paryenti ug mga sulugoon nagpahulam kanilag salapi ug pagkaon sa walay pagpatanto. Hunongon nato ang pagpatanto.
11: Iuli dayon ang ilang kaumahan, ang ilang kaparasan, ang ilang kaolibohan, ang ilang kabalayan ug papasa ang ilang utang nga salapi, kalan-on, bino ug lana.
12: Unya miingon sila, Dili na kami maningil sa ilang utang. Tumanon namo ang imong giingon.
: Unya gipatawag ko ang mga pari ug gipapanumpa ko sila nga tumanon nila ang ilang gisaad.
13: Giyabyab ko usab ang akong bakos nga panapton ug miingon ako, Ingon niini ang buhaton sa Dios kaninyo ug sa inyong balay ug sa inyong kabtangan kon dili ninyo tumanon ang maong saad!
: Ug ang tanan miingon, Amen! Ug gidayeg nila ang Ginoo . Ug gituman sa katawhan ang ilang gisaad.
14: Dugang pa, sukad nga gitudlo ako sa hari ingon nga gobernador sa Juda, gikan sa ika-20 ngadto sa ika-32 nga tuig sa pagkahari ni Artaxerxes, ako ug ang akong kaigsoonan wala gayod modawat sa gahin nga pagkaon ingon nga gobernador sulod sa 12 ka tuig.
15: Ang katawhan gipabayad sa mga gobernador nga nahiuna kanako ug bug-at nga mga buhis ug gipabayad silag 40 ka buok nga salapi gawas pa sa pagkaon ug bino. Bisan gani ang ilang mga sulugoon nagdaugdaog sa katawhan. Apan wala ko kini buhata kay mitahod man ako sa Dios.
16: Nagpadayon ako pagtrabaho niining maong paril bisag wala akoy yuta ug nagtrabaho usab ang akong mga sulugoon.
17: Dugang pa niini, nagpakaon ako ug 150 ka tawo, mga Judio ug mga kadagkoan, wala pay labot niadtong moanha kanamo gikan sa kasikbit nga kanasoran.
18: Adlaw-adlaw nag-ihaw akog usa ka buok baka ug unom ka tambok nga karnero ug mga manok. Nag-andam usab akog daghang bino matag napulo ka adlaw. Apan bisan pa niining tanan wala ako mangayog gahin nga pagkaon ingon nga gobernador kay bug-at na kaayo ang gipas-an nga buhis sa mga tawo.
19: Hinumdomi, O Dios ko, ang tanan nga akong nabuhat alang niining katawhan.