1: Nag-ingon ang Ginoo kang
: Jeremias bahin sa hulaw
2: Nagbangotan ang Juda
: ug himalatyon ang mga siyudad niini;
: nangligid sa yuta ang katawhan tungod sa kasubo,
: ug nagpakitabang ang Jerusalem tungod sa kaguol.
3: Ang mga dato nagsugo sa ilang mga sulugoon
: sa pagkuhag tubig didto sa mga atabay,
: apan wala silay nakit-ang tubig;
: namauli sila nga walay sulod ang ilang mga tadyaw.
: Tungod sa hilabihang kaulaw
: giputos nila ang ilang ulo.
4: Walay ulan ug nangliki na ang yuta.
: Naguol pag-ayo ang mga mag-uuma
: ug giputos nila ang ilang ulo.
5: Didto sa kapatagan gibiyaan sa lagsaw ang bag-o pa lang natawo niyang anak
: kay wala na may sagbot nga makaon.
6: Ang mga ihalas nga asno
: nangadto sa kabungtoran ug naghalhal sama sa iro;
: dili na sila makakita tungod sa kagutom.
7: Misangpit kanako ang akong katawhan,
: Bisan gisudyaan kami sa among mga sala,
: tabangi intawon kami, O Ginoo ,
: sumala sa imong gisaad.
: Mitalikod kami kanimo sa makadaghan;
: nakasala kami kanimo.
8: Ikaw lamang ang paglaom sa Israel,
: ikaw lang ang makaluwas kanamo gikan sa among kalisdanan.
: Ngano ba nga sama ka mag dumuduong dinhi sa among nasod,
: daw magpapanaw nga mipahulay lamang sa usa ka gabii?
9: Ngano ba nga mura ka mag tawo nga nakuratan
: ug daw sundalo nga dili makatabang?
: Sa walay duhaduha nag-uban ka kanamo, O Ginoo !
: Imo kaming katawhan
: busa ayaw intawon kami biyai.
10: Nag-ingon ang Ginoo mahitungod niining maong katawhan, Gusto gayod silang magpahilayo kanako ug wala sila magpugong sa ilang kaugalingon. Busa wala ako mahimuot kanila. Dili ko hikalimtan ang ilang mga kasaypanan ug silotan ko sila tungod sa ilang mga sala.
11: Nag-ingon ang Ginoo kanako, Ayaw ako hangyoa sa pagtabang niining maong katawhan.
12: Bisan pag magpuasa sila, dili ko gihapon sila pamation ug tabangan ug bisan pag maghalad silag mga uhay ug mga halad nga sunogon, dili gihapon ako mahimuot kanila. Pamatyon ko hinuon sila pinaagi sa gubat, sa gutom ug sa sakit.
13: Unya miingon ako, Ginoong Dios , nasayod ka nga ang mga propeta nag-ingon sa katawhan nga walay moabot nga gubat o gutom kay matod nila, nagsaad ka man nga lunlon lang kaayohan ang matagamtam sa tibuok nasod.
14: Apan mitubag ang Ginoo , Namakak ang mga propeta. Wala ako magsugo o magsulti kanila. Ang ilang gisulti kanimo mga panan-awon nga dili gikan kanako, mga minaomao nga panagna ug bunga lamang sa ilang hunahuna.
15: Ako, ang Ginoo , magsulti kanimo sa akong himoon nianang mga propetaha nga wala ko sugoa apan naggamit sa akong ngalan ug nag-ingon nga dili mahitabo ang gubat ug gutom niining nasorapamatyon ko sila pinaagi sa gubat ug gutom.
16: Ang mga tawo nga ilang gisultihan niini mangamatay usab pinaagi sa gubat ug sa gutom. Ipanglabay ang ilang mga lawas diha sa kadalanan sa Jerusalem ug walay molubong kanila. Mahitabo kini kanilang tanansa ilang mga asawa ug mga anak. Pabayron ko sila sa ilang pagkadaotan.
17: Ang Ginoo nagsugo kanako sa pagsulti sa katawhan bahin sa akong kasubo
: Manaligdig unta ang mga luha sa akong mga mata adlaw ug gabii
: kay samdan ang akong katawhan ug grabi kini kaayo.
18: Kon moadto ako sa kaumahan,
: makita ko ang mga patayng lawas niadtong nangamatay sa gubat,
: ug kon moadto ako sa kalungsoran,
: makita ko ang mga tawo nga himalatyon sa gutom.
: Nagpadayon ang mga propeta ug ang mga pari sa ilang buhat
: apan wala sila masayod sa ilang gibuhat.
19: Ginoo , gisalikway mo na ba sa hingpit ang Juda?
: Nasilag ka ba sa mga lumolupyo sa Sion?
: Ngano bang gisamaran mo man kamig grabi kaayo
: aron dili na kami maayo?
: Nangandoy kami sa kalinaw
: apan walay kalinaw nga miabot;
: naglaom kami sa among kaayohan,
: apan kalisang hinuon ang midangat kanamo.
20: Gisugid namo ang among sala kanimo, O Ginoo ,
: ingon man ang mga sala sa among katigulangan;
: nakasala kami batok kanimo.
21: Ayaw hikalimti ang imong mga saad
: ug ayaw intawon kami isalikway.
: Ayaw pakaulawi ang Jerusalem,
: ang dapit diin anaa ang halangdon mong trono;
: tumana ang kasabotan nga gihimo mo uban kanamo;
: ayaw kini kawanga.
22: Walay diosdios sa mga nasod nga makapaulan,
: ug ang langit sa iyang kaugalingon lamang dili makahatag ug taligsik.
: Ikaw ang among gilaoman, O Ginoo nga among Dios,
: kay ikaw lamang ang makahimo niining mga butanga.