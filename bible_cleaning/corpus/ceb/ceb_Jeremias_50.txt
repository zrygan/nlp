1: Mao kini ang gisulti sa Ginoo kanako mahitungod sa Babilonia ug sa katawhan niini,
2: Balitai ang kanasoran!
: Pahibaw-a sila sa balita!
: Ipataas ang bandila
: ug isangyaw ang balita!
: Ayaw kinig tagoi!
: Napukan na ang Babilonia!
: Napusgay na si Merodac nga iyang dios!
: Naulawan ang iyang mga diosdios;
: nangadugmok ang ilang mga larawan nga walay kapuslanan.
3: Misulong sa Babilonia ang usa ka nasod sa amihanan nga mohimo kaniyang diserto. Mamiya kaniya ang mga tawo ug mananap ug wala nay mopuyo kaniya.
4: Miingon ang Ginoo , Inig-abot sa panahon, ang Israel ug ang Juda mopauli nga maghilak ug mangita sila kanako nga ilang Dios.
5: Unya mangutana sila bahin sa dalan paingon sa Sion ug didto mangadto sila. Ug sila maghimog walay kataposang kasabotan uban kanako ug tumanon gayod nila ang maong kasabotan.
6: Ang akong katawhan sama sa nawalang karnero nga gipasagdan sa ilang magbalantay didto sa kabukiran. Sama sila sa mga karnero nga naglatagaw didto sa mga kabukiran. Wala na sila makatultol sa ilang puloy-anan.
7: Atakihon sila sa makakita kanila. Ang ilang mga kaaway nag-ingon, Nakasala sila sa Ginoo busa dili sala ang atong gibuhat. Misalig sa Ginoo ang ilang mga katigulangan ug sila angay untang magmatinud-anon kaniya.
8: Katawhan sa Israel, biya kamo sa Babilonia! Paninguhaa ninyo nga kamoy unang mobiya kaniya!
9: Kay tan-awa, aghaton ko ang mga lig-ong kanasoran sa amihan sa pagsulong sa Babilonia. Paandamon ko sila sa gubat batok sa siyudad ug ila kining mailog. Batid sila mogamit sa pana daw mga hanas ug hingigong mangangayam.
10: Tulison ang Babilonia ug dad-on nila ang tanan nga ilang higustohan. Ako, ang Ginoo , maoy nagsulti niini.
11: Miingon ang Ginoo , Katawhan sa Babilonia, gisakmitan ninyo ang akong nasod! Bisag malipayon kamo sama sa baka nga gipagiok sa trigo, ug sama sa kabayo nga nagbahihi,
12: pakaulawan ug himoon kong alaot ang inyong siyudad. Ang Babilonia mahimong labing ubos sa tanang mga nasod ug mahimo siyang diserto.
13: Tungod sa akong kasuko, wala nay mopuyo sa Babilonia. Magun-ob kini ug dili na matukod pag-usab ug ang tanan nga makakita kaniya mahingangha ug mahibulong sa nahitabo kaniya.
14: Kamong batid mopana, andama ang inyong kahimanan sa gubat batok sa Babilonia ug liboti ninyo siya. Ipana kaniya ang tanan ninyong udyong kay nakasala siya kanako.
15: Isinggit ang tawag sa pakiggubat ngadto sa tibuok siyudad. Miampo na karon ang Babilonia. Ang iyang mga paril nalumpag na. Mao kini ang akong panimalos ngadto sa mga taga-Babilonia. Busa panimalos usab kamo kanila. Paantusa sila sama sa ilang pagpaantos sa uban.
16: Ayaw itugot nga may magpugas diha sa Babilonia o may makaani diha niini. Tanang langyaw nga nagpuyo didto mahadlok sa kasundalohan nga moataki ug mamauli sila.
17: Ang Ginoo miingon, Ang katawhan sa Israel sama sa mga karnerong nagkatibulaag tungod kay gigukod sa mga liyon. Gihasmagan sila sa hari sa Asiria ug unya gikitkit ni Nabucodonosor nga hari sa Babilonia ang ilang kabukogan.
18: Tungod niini, ako, ang Ginoo nga Labing Gamhanan, ang Dios sa Israel, mosilot kang Nabucodonosor ug sa iyang nasod sama nga gisilotan ko ang hari sa Asiria.
19: Dad-on ko pagbalik sa ilang nasod ang katawhan sa Israel. Magkaon sila sa mga abot gikan sa Bukid sa Carmel ug sa Basan ug maangkon nila kutob sa ilang gusto ang mga abot sa kayutaan sa Efraim ug sa Gilead.
20: Inig-abot na niadtong panahona, mawagtang ang sala sa Israel ug ang pagkadaotan sa Juda kay pasayloon ko man ang mga tawo nga akong gibilin nga buhi. Ako, ang Ginoo , maoy nagsulti niini.
21: Miingon ang Ginoo , Sulonga ninyo ang katawhan sa Merataim ug sa Pekod! Patya ug laglaga sila! Buhata ang tanan nga gisugo ko kaninyo. Ako, ang Ginoo , maoy nagsulti niini.
22: Nabati sa kayutaan ang kabanha sa gubat ug dako gayod ang kadaot.
23: Gimaso sa Babilonia ang tibuok kalibotan ug karon ang maong maso nadugmok na! Nahingangha ang tibuok kalibotan sa nahitabo sa Babilonia.
24: Babilonia, nalit-ag ka sa laang nga giandam ko kanimo sa tago. Nakaplagan ug hidakpan ka kay nakig-away ka man kanako.
25: Giablihan ko ang butanganan sa akong mga hinagiban ug gihabwa ko kini tungod sa akong kasuko, kay ako, ang Ginoong Dios nga Labing Gamhanan, may buluhaton man sa Babilonia.
26: Atakiha siya sa tanang dapit! Lungkaba ang kamalig sa trigo! Tumpia ang tinulis sama sa tinumping trigo. Gun-oba ang siyudad ug laglaga ang tanan nga anaa kaniya!
27: Patya ang tanan niyang mga sundalo! Ihawa sila! Pagkamakaluluoy sa katawhan sa Babilonia! Miabot na ang panahon sa pagsilot kanila!
28: Ang mga layas gikan sa Babilonia miadto sa Sion ug nagsugilon sa makalilisang nga panimalos sa Ginoo nga atong Dios tungod sa gibuhat sa taga-Babilonia ngadto sa iyang Templo.
29: Mandoi ang mga batid mopana sa pagsulong sa Babilonia. Paadtoa didto ang maantigong mogamit sa pana. Liboti ninyo ang siyudad ug siguroha nga wala gayoy makaikyas. Pabayra siya sa tanang daotan nga iyang nabuhat ug siloti siya sama sa iyang pagpaantos sa uban kay mapagarbohon siyang misukol kanako nga balaang Dios sa Israel.
30: Niining paagiha ang iyang mga batan-ong lalaki pamatyon diha sa kadalanan sa siyudad ug malaglag nianang adlawa ang tanan niyang mga sundalo. Ako, ang Ginoo , maoy nagsulti niini.
31: Babilonia, garboso ka ra kaayo busa ako, ang Ginoong Dios nga Labing Gamhanan, nakig-away kanimo! Miabot na ang panahon sa pagsilot ko kanimo.
32: Napukan ang imong mapahitas-ong katawhan ug walay makatabang pagbangon kanimo. Sunogon ko ang imong mga siyudad ug laglagon ko ang tanan sa imong palibot.
33: Nag-ingon ang Ginoo nga Labing Gamhanan, Gidaugdaog ang katawhan sa Israel ug sa Juda. Gibantayan sila pag-ayo sa nagbihag kanila ug dili sila buhian.
34: Apan gamhanan ang ilang Manunubos. Si Yahweh nga Labing Gamhanan mao ang iyang ngalan. Siya gayod ang molaban kanila ug ang mohatag ug kalinaw sa kalibotan apan samukon niya ang katawhan sa Babilonia.
35: Ang Ginoo nag-ingon,
: Patyon ang katawhan sa Babilonia,
: ang iyang mga pangulo ug ang mga tawong makinaadmanon.
36: Patyon ang mga bakakon niyang propeta
: pagkabuang gayod nila!
: Patyon ang iyang mga sundalo
: mangalaglag gayod sila!
37: Laglaga ang iyang mga kabayo
: ug gub-a ang iyang mga karwahi!
: Patya ang mga sundalo nga iyang sinuholan
: kay luya sila kaayo.
: Iloga ang iyang tanang bahandi
: ug pahimusli ninyo kini.
38: Pahiagoma sa hulaw ang iyang yuta
: ug pahubsi ang iyang mga suba,
: kay ang Babilonia maoy yuta sa makalilisang nga mga diosdios nga nagtunto sa katawhan.
39: Ug tungod niini, ang Babilonia mahimong puy-anan sa mga ihalas nga mananap, ihalas nga iro ug sa mga hugawng langgam. Dili na gayod mopuyo didto ang mga tawo bisag kanus-a pa.
40: Mahitabo sa Babilonia ang nahitabo nga paglaglag ko sa Sodoma ug Gomora ug sa kasikbit nga mga lungsod niini. Wala na gayoy mopuyo didto. Ako, ang Ginoo , maoy nagsulti niini.
41: May gamhanang katawhan nga moanhi gikan sa amihanan;
: mangandam sa gubat ang daghang mga hari nga atua sa layo.
42: Ang ilang mga espada ug pana gigunitan na nila;
: mapintas sila ug walay kaluoy.
: Sama sa dagat nga nagdahunog ang ilang kabanha;
: andam sila sa pagpadagan sa ilang mga kabayo
: aron pagpakiggubat sa Babilonia.
43: Nakabalita niini ang hari sa Babilonia,
: ug nawad-an siyag umoy.
: Kalisang ang mihakop kaniya
: ug gibati niya ang kasakit,
: sama sa antuson sa babayeng nagbati.
44: Sama sa liyon, motungha ako sa lunhawng sibsibanan gikan sa bagang lasang daplin sa Jordan ug sa kalit patibulaagon ko ang mga tawo sa Babilonia gikan sa ilang siyudad. Ug pilion ko ang pangulo nga magmando sa nasod. Kinsay sama kanako? Kinsay mosukol kanako?
45: Busa pamatia ang laraw ko batok sa siyudad sa Babilonia ug sa buot kong buhaton ngadto sa iyang katawhan. Bihagon bisan gani ang ilang kabataan ug makurat ang tanan.
46: Matay-og ang kalibotan ug mabati unya sa ubang mga nasod ang kaguliyang inigkapukan na sa Babilonia.