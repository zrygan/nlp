1: Niadtong gabhiona wala makatulog ang hari. Gipakuha niya ang libro sa halandomong mga hitabo sa kasaysayan ug gibasa kini sa atubangan sa hari.
2: Ug nabasahan ang dapit diin gibutyag ni Mardoqueo ang tinguha ni Bigtan ug ni Teres sa pagpatay kang Hari Ahasuero. Si Bigtan ug si Teres mga yunuko nga nag-alagad sa hari ingon nga mga bantay sa ganghaan sa palasyo.
3: Unya miingon ang hari, Unsa may gipasidungog kang Mardoqueo niining iyang gibuhat?
: Ang mga opisyal sa hari miingon, Wala.
4: Ug ang hari miingon, Kinsa ba kanang anaa sa hawanan?
: Niadtong higayona mao pa gayoy pagsulod ni Haman sa hawanan sa palasyo aron paghangyo sa hari nga ipabitay si Mardoqueo sa bitayan nga iyang gipabuhat.
5: Agig tubag sa pangutana sa hari, ang iyang mga opisyal miingon, Si Haman kanang nagbarog sa hawanan.
: Ug ang hari miingon, Padayona siya.
6: Busa midayon si Haman ug giingnan siya sa hari, Unsa may himoon sa hari ngadto sa tawo nga buot niyang pasidunggan?
: Si Haman miingon sa iyang kaugalingon, Kinsa man kahay buot pasidunggan sa hari labaw pa kay kanako?
7: Busa giingnan niya ang hari, Ang tawo nga buot pasidunggan sa hari
8: kinahanglan sul-oban sa bisti sa hari, pakabay-on sa kabayo sa hari ug pasul-obon sa korona.
9: Kinahanglan nga usa gayod sa mga sinaligan ang magsul-ob kaniya sa harianong bisti ug siya usab maoy mangunay paggiya sa maong tawo nga magkabayo sa kabayo sa hari latas sa hawanan sa siyudad. Samtang sila maglakaw, ang maong opisyal magpunayg singgit: Mao kini ang mahitabo sa tawo nga buot pasidunggan sa hari.
10: Unya ang hari miingon kang Haman, Hala pagdali, kuhaa ang harianong mga bisti ug ang kabayo sumala sa imong giingon ug buhata kini kang Mardoqueo nga Judio nga atua naglingkod sa ganghaan sa palasyo. Himoa gayod ang tanan nimong gisulti.
11: Busa gidala ni Haman ang mga bisti ug ang kabayo ug gibistihan niya si Mardoqueo. Gipakabayo siya latas sa hawanan sa siyudad samtang si Haman nagsigi ug singgit: Mao kini ang mahitabo sa tawong buot pasidunggan sa hari.
12: Unya mibalik si Mardoqueo sa ganghaan sa palasyo samtang si Haman mipauli sa ila nga nagbangotan ug gitabonan ang iyang ulo.
13: Gisuginlan niya ang iyang asawa ug mga higala sa tanang nahitabo kaniya. Unya giingnan siya sa iyang mga magtatambag ug sa iyang asawa, Si Mardoqueo usa ka Judio ug nagkawala na ang imong gahom. Sigurado gayod nga mabuntog ka niya.
14: Samtang nakigsulti pa sila kang Haman, ang mga yunuko sa hari miabot ug gidala nila si Haman pagdali sa bangkite ni Ester.