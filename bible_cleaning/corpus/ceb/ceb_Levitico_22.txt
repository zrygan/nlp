1: Ang Ginoo miingon kang Moises,
2: Sultihi si Aaron ug ang iyang mga anak nga mag-amping sila sa pagduol sa mga halad nga balaan nga gihalad sa mga Israelita kanako aron dili nila kapasipad-an ang balaan kong ngalan. Ako mao ang Ginoo .
3: Ingna sila nga bisan kinsa sa inyong mga kaliwat nga moduol sa mga balaang butang nga gihalad sa mga Israelita kanako samtang siya hugaw pa, hinginlan siya gikan sa akong atubangan. Ako mao ang Ginoo .
4: Walay kaliwat ni Aaron nga gisanla o may sakit sa lawas nga nag-agos nga tugotan sa pagkaon sa mga halad nga balaan. Makakaon lamang siya niini kon mahinlo na siya. Bisan kinsang paria mahugaw kon makahikap siyag bisan unsang mahugaw pinaagi sa paghikap ug minatay o kon giagasan siya sa iyang binhi
5: o makahikap sa bisan unsang nagkamang sa yuta nga maoy makapahugaw kaniya o makahikap ug tawong nahugaw sa bisan unsang matang sa kahugaw.
6: Ang makahikap sa bisan hain niini mahugaw hangtod sa hapon ug dili siya makakaon sa mga halad nga balaan gawas kon siya maligo.
7: Inigsalop gayod sa adlaw, mahinlo na siya ug makakaon na siya sa mga halad nga balaan kay mao man kini ang iyang pagkaon.
8: Dili siya mokaon ug bisan unsa nga namatay nga wala hilabti o gipatay ba hinuon sa mananap aron dili siya mahugawan. Ako mao ang Ginoo .
9: Tumanon gayod nila ang akong sugo aron dili sila makasala ug mangamatay tungod sa pagsupak nila niini. Ako mao ang Ginoo nga nagbalaan kanila.
10: Dili makakaon sa halad nga balaan ang dili sakop sa panimalay sa pari. Dili usab makakaon niini ang bisita sa pari o ang iyang sinuholang sulugoon.
11: Apan makakaon sa iyang pagkaon ang ulipon nga iyang pinalit ingon man kadtong nangatawo sa iyang panimalay.
12: Dili makakaon sa mga halad nga balaan ang anak nga babaye sa pari nga naminyog dili pari.
13: Apan kon mabiyuda na siya o magkabulag ba hinuon siya ug ang iyang bana ug wala siyay anak unya motipon siya pagpuyo sa iyang amahan, makakaon siya sa pagkaon sa iyang amahan. Apan dili mahimo nga mokaon niini ang dili sakop sa panimalay sa pari.
14: Kon may tawo nga makakaon sa mga pagkaon nga hinalad apan wala siya masayod nga balaan diay kadto, ulian niya ang pari sa iyang nakaon ug pakapinan niya ug usa sa lima ka bahin sa bili niini.
15: Kinahanglan dili pasipad-an sa mga pari ang mga balaang butang nga gihalad sa mga Israelita ngadto sa Ginoo
16: aron dili sila makasala ug masilotan tungod sa ilang pagkaon sa mga butang nga hinalad. Ako mao ang Ginoo nga nagbalaan kanila.
17: Ang Ginoo miingon na usab kang Moises,
18: Sultihi si Aaron ug ang iyang mga anak ingon man ang tanang mga Israelita nga kon ang usa ka Israelita o langyaw nga nagpuyo sa Israel maghalad ug halad nga sunogon ngadto sa Ginoo agig pagtuman sa usa ka panaad o kinabubut-on nga halad ba hinuon,
19: kinahanglan ang ihalad niya usa ka laking baka o karnero o kanding nga walay tatsa aron madawat ang iyang halad.
20: Ayaw kamo paghalad ug may tatsa kay dili ko kini dawaton.
21: Kon may maghalad usab ug baka o karnero ingon nga halad sa pakigdait ngadto sa Ginoo aron pagtuman sa usa ka panaad o kinabubut-on nga halad ba hinuon, kinahanglan nga wala kini tatsa ug buling aron ako kining dawaton.
22: Ayaw ipahalad ngadto sa Ginoo o ipabutang sa halaran ingon nga halad nga sunogon ang hayop nga buta, piang, pungkol, may samad nga nag-agos o nukaon.
23: Mahimo nila nga ihalad ingon nga kinabubut-on nga halad ang usa ka laki nga baka o nating karnero nga ang usa ka bahin sa lawas niini taas o mubo apan dili kini madawat kon ihalad aron pagtuman sa usa ka panaad.
24: Diha sa inyong nasod ayaw ipahalad ngadto sa Ginoo ang hayop nga ang itlog napangos, napusa, nakuha ba hinuon o nasamad.
25: Ayaw ihalad ingon nga halad nga pagkaon ang bisan unsang mananap nga nakuha gikan sa usa ka langyaw. Giisip nga may tatsa ang maong mga mananap ug dili dawaton.
26: Ang Ginoo miingon na usab kang Moises,
27: Human ianak ang usa ka laking baka, karnero o kanding ba hinuon, magpabilin kini sa iyang inahan sulod sa pito ka adlaw. Sugod sa ikawalo nga adlaw madawat na kini ingon nga halad nga sunogonon alang sa Ginoo .
28: Ayaw dungana pag-ihaw ang inahang baka o inahang karnero ug ang nati niini sulod sa usa ka adlaw lamang.
29: Kon maghalad ka ug halad sa pasalamat ngadto sa Ginoo , ihalad kini sa paagi nga kahimut-an ka tungod sa maong halad.
30: Kinahanglan nga kan-on kini niana gayong adlawa sa paghalad niini ug ayaw pagsalin niini hangtod sa pagkabuntag. Ako mao ang Ginoo .
31: Matngoni ug tumana ang akong mga sugo. Ako mao ang Ginoo .
32: Ayaw pasipad-i ang balaan kong ngalan ug kinahanglan nga ilhon ako nga balaan sa mga Israelita. Ako mao ang Ginoo nga nagbalaan kaninyo
33: ug nagkuha kaninyo sa Ehipto aron ako mahimong inyong Dios. Ako mao ang Ginoo .