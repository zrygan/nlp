1: Kini ang giingon sa Ginoo
: Ang langit maoy akong trono
: ug ang yuta maoy akong tumbanan;
: busa unsaon man ninyo pagbuhat ug balay alang kanako,
: ug unsa mang dapita ang inyong ikahatag kanako aron himoon kong pahulayanan?
2: Akoy nagbuhat sa tanang butang busa akoa kining tanan, nag-ingon ang Ginoo .
: Apan ang akong kahimut-an mao ang tawong mapaubsanon,
: mahinulsolon ug mahadlokon kanako.
3: Ang katawhan nagpatuyang pagbuhat sa ilang gusto.
: Managsama ra alang kanila ang pagpatay ug baka aron ihalad
: ug ang paghalad ug tawo;
: ang paghalad ug nating karnero
: ug paglunggo ug liog sa iro;
: ang paghalad ug uhay
: o dugo ba hinuon sa baboy;
: ang paghalad ug insenso
: ug ang pag-ampo ngadto sa mga diosdios.
: Kalipay nila ang pagbuhat sa ilang gusto ug ang pagpanamastamas.
4: Busa hatagan ko silag kasakitan
: ug pahiagomon ko sila sa ilang gikalisangan,
: kay sa dihang mitawag ako, wala gayoy mitubag
: ug sa dihang misulti ako, wala gayod sila mamati;
: gibuhat hinuon nila ang daotan
: ug gipili kadtong wala ko kahimut-i.
5: Pamati sa pulong sa Ginoo kamong nagtuman kaniya
: Miingon ang inyong kaigsoonan nga nasilag ug misalikway kaninyo tungod sa akong ngalan,
: Himayaa ninyo ang Ginoo aron makita namo ang inyong kalipay;
: apan sila hinuoy maulawan.
6: Pamati, may kaguliyang sa siyudad!
: May tingog gikan sa Templo!
: Tingog kana sa Ginoo nga nanimalos sa iyang mga kaaway!
7: Ang akong balaang siyudad
: sama sa usa ka babaye nga umaanak.
: Sa wala pa gani siya magbati, nanganak na siya;
: sa wala pa siya mobatig kasakit, nanganak na siyag batang lalaki.
8: May nakadungog na bag hitabo nga sama niini?
: May nakakita na bag sama niining butanga?
: Mahimugso ba sa usa lamang ka adlaw ang usa ka nasod?
: Motungha ba sa usa lamang ka gutlo ang usa ka katawhan?
: Kay sa dihang nagbati ang Sion,
: nanganak dayon siyag mga anak nga lalaki.
9: Tugotan ko ba nga siya magmabdos ug unya dili paanakon?
: Tak-opan ko ba ang tagoangkan,
: ako nga naghimo nga mahitabo ang pagpanganak, nag-ingon ang Ginoo .
10: Duyog sa kalipay sa Jerusalem ug pagsadya tungod kaniya,
: kamong tanan nga nahigugma kaniya;
: duyogi ninyo siya sa kalipay,
: kamong tanan nga nagbangotan tungod kaniya
11: aron kamo mosuso ug mabusog sa iyang mapinanggaong dughan;
: aron kamo moinom nga malipayon sa iyang daghang gatas.
12: Kay nag-ingon ang Ginoo ,
: Pauswagon ko siya sama sa suba
: ug padaghanon ko ang bahandi sa kanasoran sama sa nagbaha nga sapa;
: sama sa usa ka bata magsuso ka ug kugoson ka niya ug hagwahagwaon.
13: Sama sa anak nga lipayon sa iyang inahan,
: lipayon ko usab kamo didto sa Jerusalem.
14: Inigkakita ninyo niini, magmalipayon kamo
: ug mabaskog kamo ug malig-on ang inyong lawas,
: unya masayran ninyo nga ako, ang Ginoo , motabang niadtong nag-alagad kanako,
: apan pahamtangan ko sa akong kasuko ang akong mga kaaway.
15: Kay makita ninyo nga moabot ang Ginoo taliwala sa kalayo
: dala ang iyang mga karwahi nga sama sa alimpulos
: aron pagpahungaw sa iyang kapungot ug pagsunog tungod sa iyang kalagot.
16: Kay ang silot sa Ginoo ngadto sa mga tawo
: ipaagi niya sa kalayo ug sa iyang espada,
: ug daghan unya ang iyang mapatay.
17: Nag-ingon ang Ginoo , Mangamatay kadtong nagbalaan ug naghinlo sa ilang kaugalingon aron mangadto sa mga halaran sa mga diosdios, ug ingon man ang mga nagkaon ug karneng baboy, mga ilaga ug uban pang hugawng mananap.
18: Nasayod ako sa ilang binuhatan ug hunahuna ug moabot ako aron pagtigom sa tanang kanasoran ug katawhan. Manganhi unya sila ug makakita sila sa akong pagkagamhanan
19: ug magbutang akog ilhanan diha kanila.
: Ipadala ko ngadto sa ubang kanasoran ang pipila sa nahibilin kanila: ngadto sa Tarsis, sa Put, sa Lud ug ngadto sa Tubal ug sa Javan ug sa mga pulo nga atua sa layo nga wala makadungog sa akong pagkabantogan ug wala makakita sa akong pagkagamhanan. Imantala nila ang akong himaya ngadto sa kanasoran.
20: Ug dad-on nila gikan sa tanang kanasoran ang tanan ninyong kaigsoonan aron ihalad kanako. Magsakay sila ug mga kabayo, mga karwahi, mga karomata, mga asno ug mga kamelyo ug mangadto sila sa akong balaang bukid, ang Jerusalem. Ihalad kamo nila ngari kanako ingon nga maghalad ang mga Israelita didto sa Templo sa ilang halad nga uhay nga sinulod sa limpyong sudlanan.
21: Himoon kong mga pari ug mga Levita ang uban kanila, nag-ingon ang Ginoo .
22: Kay ingon nga molungtad hangtod sa kahangtoran ang bag-ong langit
: ug ang bag-ong yuta nga akong himoon, nag-ingon ang Ginoo ,
: molungtad usab hangtod sa kahangtoran ang inyong mga kaliwat.
23: Matag bag-ong subang sa bulan ug matag Adlawng Igpapahulay,
: ang tanang tawo mosimba kanako sa Jerusalem.
24: Ug makita unya nila ang mga patayng lawas sa mga tawo nga misupil kanako. Dili mangamatay ang mga ulod nga mokutkot kanila o mapalong ang kalayo nga mosakit kanila ug kaligutgotan sila sa tanang katawhan.