1: Si Hari Nabucodonosor nagpadala niining mosunod nga mensahe ngadto sa katawhan sa tanang nasod ug pinulongan sa kalibotan
: Magmalinawon unta kamo!
2: Gusto kong suginlan kamo sa mga ilhanan ug mga kahibulongang butang nga gipakita kanako sa Dios nga Labing Gamhanan.
3: Kahibulongan kaayo ang mga ilhanan
: ug ang mga milagro nga iyang gibuhat!
: Ang iyang gingharian ug ang iyang gahom molungtad hangtod sa kahangtoran.
4: Ako, si Nabucodonosor, nagpuyo nga malinawon taliwala sa tumang kahamugaway didto sa akong palasyo.
5: Samtang natulog ako didto sa akong higdaanan, nagdamgo ako ug nakapahadlok kanako ang nakita kong panan-awon.
6: Busa gipatawag ko ang tanang maalamong tawo sa Babilonia aron tug-anan ako nila sa kahulogan niini.
7: Miadto kanako ang mga salamangkero, ang mga may anting-anting, ang mga maalamon ug ang mga astrologo. Gisuginlan ko sila sa akong damgo apan walay usa kanila nga nakatug-an kanako sa kahulogan niini.
8: Sa kataposan, si Daniel miatubang kanako. Ginganlan usab siyag Beltesasar agig pasidungog sa akong dios. Gitugahan siya sa espiritu sa balaang mga dios ug gisugilon ko kaniya ang akong damgo. Giingnan ko siya
9: Beltesasar, labaw ka sa mga salamangkero kay nasayod man ako nga gitugahan ka sa espiritu sa balaang mga dios ug walay tinago nga malisod mong sabton busa tug-ani ako sa kahulogan sa akong damgo.
10: Mao kini ang nakita ko sa akong damgo. May usa ka kahoy nga diha gayod sa kinataliwad-an sa yuta ug habog kini kaayo.
11: Nagpadayon kini pagtubo ug mitaas hangtod nga misangko sa langit ang tumoy niini ug makita bisag diing suoka sa kalibotan.
12: Anindot ang mga dahon niini ug daghan kinig bunga ug makaon sa tanan. Sa landong niini mipasilong ang nagkalainlaing mananap ug sa mga sanga niini diha magsalag ang mga langgam.
13: Nakita ko usab sa akong panan-awon ang usa ka magbalantay nga balaan nga nanaog gikan sa langit.
14: Misinggit siya, Putla ang kahoy ug ang mga sanga niini. Kuhaa ang mga dahon ug ipanglabay ang mga bunga. Abuga ang mga mananap nga anaa mopasilong ug ang mga langgam nga anaa mobatog sa mga sanga niini.
15: Apan binlig tuod ang mga gamot niini ug bugkosi kinig bugkos nga puthaw ug bronsi diha sa lunhawng kasagbotan.
: Pasagdi nga mahumod kining tawhana sa yamog ug patipona siyag puyo sa mga mananap diha sa kasagbotan.
16: Ang iyang pangisip mahimong sama sa mananap sulod sa pito ka tuig.
17: Ang maong hukom pagbuot sa mga magbalantay, ang mga balaang binuhat, aron ang tanan masayod nga ang Dios nga Labing Halangdon maoy magbubuot sa gingharian sa mga tawo ug iya kining ihatag sa tawo nga iyang nahimut-an bisan pa kon siya ang labing ubos ug kahimtang.
18: Mao kini ang akong damgo, O Beltesasar ug tug-ani ako sa kahulogan niini. Walay usa sa tanang maalamon sulod sa akong gingharian nga makatug-an kanako sa kahulogan niini apan ikaw makahimo niini kay gitugahan ka man sa espiritu sa balaang mga dios.
19: Si Daniel o Beltesasar nahiugnok sa makadiyot ug nabalaka. Apan giingnan siya sa hari, Beltesasar, dili ka angay nga mabalaka tungod sa damgo ug sa kahulogan niini.
: Mitubag si Daniel, Kamahalan, ang maong damgo angay untang mahitabo ngadto sa nagdumot kanimo ug sa imong mga kaaway!
20: Ang kahoy nga imong nakita mitubo ug mitaas ug misangko sa langit tungod sa kahabog niini ug makita kini sa tanang suok sa kalibotan.
21: Ang mga dahon niini anindot tan-awon ug daghag bunga nga makaon sa tanan. Mipasilong niini ang mga mananap ug sa mga sanga niini magsalag ang mga langgam.
22: Ikaw kini, O Kamahalan, nga mitubo ug miuswag. Ang imong pagkagamhanan misangko sa langit ug ang imong gingharian miabot sa tanang suok sa kalibotan.
23: Ang imong nakita usa ka magbalantay, usa ka balaang binuhat nga nanaog gikan sa langit ug nag-ingon, Putla ug patya ang kahoy apan binlig tuod ang mga gamot ug bugkosi kinig bugkos nga puthaw ug bronsi diha sa lunhawng mga sagbot. Pasagdi nga mahumod kining tawhana sa yamog ug papuy-a siya tipon sa mga mananap hangtod nga molabay kaniya ang pito ka tuig.
24: Mao kini ang kahulogan, Kamahalan: Gimbut-an sa Dios nga Labing Halangdon
25: nga ikaw hinginlan gikan sa katilingban ug magpuyo ka tipon sa mga mananap. Magkaon kag sagbot sama sa baka ug mahumod ka sa yamog hangtod nga molabay kanimo ang pito ka tuig ug moila ka na nga ang Dios nga Labing Halangdon mao ang magbubuot sa gingharian sa mga tawo ug iya kining itugyan sa tawo nga iyang nahimut-an.
26: Ug ingon nga may mando nga binlag tuod ang gamot sa maong kahoy, ang imong gingharian mahibalik gayod kanimo sa panahon nga moila ka na nga ang pagbuot sa langit mao gayoy matuman.
27: Busa, Kamahalan, hinaot unta nga dawaton mo kining akong tambag kanimo: hinulsoli ang imong mga sala ug buhata ang matarong ug ipakita ang imong kaluoy ngadto sa mga dinaugdaog aron magmalinawon ka sulod sa taas nga panahon.
28: Kining tanan nahitabo gayod kang Hari Nabucodonosor.
29: Tapos sa usa ka tuig samtang naglakawlakaw siya didto sa atop sa iyang palasyo sa Babilonia,
30: miingon siya, Kini ang gamhanang Babilonia nga natukod pinaagi sa akong gahom aron mapadayag ang akong kadungganan ug kahalangdon.
31: Wala pa gani siya makahumag sulti, may tingog na gikan sa langit nga nag-ingon: Hari Nabucodonosor, pamati sa akong isulti: Ang imong gingharian gikuha na gikan kanimo.
32: Hinginlan ka gikan sa katilingban ug motipon ka pagpuyo sa mga mananap. Mahisama ka sa baka nga magkaon ug sagbot sulod sa pito ka tuig hangtod nga moila ka na nga ang Dios nga Labing Halangdon mao ang magbubuot sa gingharian sa mga tawo ug iyang katungod ang pagtugyan niini ngadto sa tawo nga iyang nahimut-an.
33: Dihadiha nahitabo kini kang Nabucodonosor. Gihinginlan siya gikan sa katilingban ug mikaon na lang siyag sagbot sama sa baka. Adlaw-adlaw nahumod siya sa yamog ug nanag-as na ang iyang buhok daw balhibo sa agila ug ang iyang mga kuko maora nag kuko sa langgam.
34: Miingon ang hari, Unya sa pagkatapos sa gitagal nga panahon, ako, si Nabucodonosor, mihangad sa langit ug mibalik kanako ang maayong pangisip. Gidayeg ug gipasidunggan ko ang Dios nga Labing Halangdon nga buhi hangtod sa hangtod.
: Ang iyang gingharian malungtaron,
: ug magpabilin gayod hangtod sa hangtod;
35: ang tanang nagpuyo sa yuta daw walay bili alang kaniya,
: ug gibuhat niya ang iyang kabubut-on
: ngadto sa iyang mga binuhat nga atua sa langit
: ug sa mga nagpuyo sa kalibotan;
: walay makapugong kaniya sa buot niyang buhaton
: o may makapangutana kaniya sa iyang gibuhat.
36: Sa paghibalik sa akong maayong pangisip, mibalik usab ang akong matahom ug gamhanang gingharian ug ang akong pagkahalangdon. Mibalik usab kanako ang akong mga magtatambag ug ang akong mga sinaligan ug naghari ako uban sa labaw pang kabantog.
37: Karon ako, si Nabucodonosor, nagdayeg ug nagpasidungog na sa Hari sa langit kay matarong ang tanan niyang buhat ug husto ang iyang mga paagi ug kadtong mga garboso iya gayong ipaubos.