1: Unya naghimog dakong bangkite si Hari Belsazar alang sa usa ka libo ka mga kadagkoan ug nakig-inom siya uban kanila.
2: Sa dihang nakainom na si Belsazar sa bino, gipakuha niya ang mga galamiton nga bulawan ug plata nga kinuha sa iyang amahan nga si Nabucodonosor gikan sa Templo sa Jerusalem. Iya kining gipakuha aron maoy iyang paimnan sa mga kadagkoan, sa iyang mga asawa ug mga puyopuyo.
3: Busa gikuha ang maong mga galamiton nga gikan sa Templo sa Dios ug gigamit kini sa hari, sa mga kadagkoan, sa iyang mga asawa ug mga puyopuyo sa ilang pag-inom.
4: Nag-inom sila ug gidayeg nila ang mga diosdios nga bulawan, plata, bronsi, puthaw, kahoy ug bato.
5: Sa kalit may kamot sa usa ka tawo nga misulat didto sa bungbong atbang sa suga ug nakita kini sa hari.
6: Nangluspad ang panagway sa hari ug gibati siyag kalisang. Nawad-an siyag umoy ug nangurog ang iyang mga tuhod.
7: Misinggit siya nga ipatawag ang mga may anting-anting, ang mga maalamon ug ang mga astrologo. Giingnan niya sila, Kinsa gani kadtong makabasa sa maong mga pulong nga gisulat diha sa bungbong ug makatug-an kanako sa kahulogan niini, pasul-oban kog sapot nga harianon, pakuwentasan kog bulawan ug himoon kong ikatulong labing taas nga opisyal sa akong gingharian.
8: Busa ang mga tawong maalamon miduol sa hari apan dili sila makabasa o makatug-an sa hari kon unsay kahulogan sa maong mga pulong.
9: Busa nabalaka pag-ayo ang hari ug misamot siyag kaluspad ug nalibog usab ang iyang mga kadagkoan.
10: Sa pagkadungog sa rayna nga inahan sa gipanagsultihan sa hari ug sa mga kadagkoan, misulod siya sa lawak nga gibangkitehan ug miingon, Mabuhi sa kanunay ang hari! Dili ka angay nga mabalaka!
11: Dinhi sa imong gingharian, aniay usa ka tawong gitugahan sa espiritu sa balaang mga dios. Sa panahon nga naghari pa ang imong amahan, nasuta nga may talagsaon siyang panabot ug kaalam, kaalam nga sama sa kaalam sa mga dios. Tungod niini, ang imong amahan naghimo kaniya nga pangulo sa mga salamangkero, sa mga may anting-anting, sa mga maalamon ug sa mga astrologo.
12: May talagsaon siyang katakos, kahibalo ug panabot sa paghubad sa kahulogan sa mga damgo, mga tanghaga ug mga problema. Siya mao si Daniel nga ginganlan sa imong amahan ug Beltesasar. Ipatawag siya aron tug-anan ka niya sa kahulogan sa mga pulong nga nahisulat diha sa bungbong.
13: Busa gipakuha sa hari si Daniel ug giingnan, Ikaw ba si Daniel nga usa sa mga binihag sa akong amahan gikan sa Juda?
14: May nagtaho kanako nga gitugahan ka sa espiritu sa mga dios ug nga may talagsaon kang kahibalo, panabot ug kaalam.
15: Gipatawag ko na ang mga maalamon ug ang mga may anting-anting aron basahon nila kining mga pulong nga nahisulat niining bungbong ug tug-anan ako nila sa kahulogan niini apan wala sila makahimo.
16: Apan nakabalita ako nga makahubad ka kuno sa mga tanghaga ug makasulbad ug mga problema nga sama niini. Kon makabasa ka gani niini ug tug-anan mo ako sa kahulogan, pasul-oban ko ikaw sa bisting harianon ug pakuwentasan ko ikawg bulawan ug himoon kong ikatulong labing taas nga opisyal sa akong gingharian.
17: Unya mitubag si Daniel, Dili kinahanglan nga gantihan mo ako. Ihatag na lamang kana sa uban apan basahon ko ang nahisulat niining bungbong ug tug-anan ko ikaw sa kahulogan niini.
18: Kamahalan, ang Dios nga Labing Halangdon maoy naghatag sa imong amahan ug gingharian, gahom ug kadungganan.
19: Tungod sa talagsaong gahom nga gihatag sa Dios kaniya, nangurog ug nalisang kaniya ang katawhan sa tanang nasod sa kalibotan. Ang gusto niyang patyon gipatay niya ug gisayloan ang gusto niyang magpabiling buhi. Ang nahimut-an niya iyang gipataas ug iyang gipaubos ang wala niya kahimut-i.
20: Apan sa dihang nagkagarboso ug nagkabangis na siya ug nahimo nang mapalabilabihon, gihukasan siya sa Dios sa iyang pagkahari ug gihatag ngadto sa laing tawo ang gahom nga diha kaniya.
21: Gihinginlan siya gikan sa katilingban ug ang iyang pangisip nahimong sama sa pangisip sa mananap ug nagpuyo siya tipon sa mga asno ug nahisama na siya sa baka nga mokaon ug sagbot ug mahumod sa yamog hangtod nga miila siya nga ang Dios diay nga Labing Halangdon mao ang magbubuot sa gingharian sa mga tawo ug maoy angay magbuot kinsay iyang paharion niini.
22: Ug ikaw, Belsazar nga iyang anak, wala magmapaubsanon bisag nasayod ka niining tanan.
23: Nagpasigarbo ka hinuon batok sa Ginoo sa langit ug gipakuha mo ang mga galamiton sa iyang Templo aron tagayan nimo sa bino sa imong pagpakig-inom uban sa imong mga kadagkoan, mga asawa ug mga puyopuyo. Gidayeg nimo ang mga diosdios nga bulawan, plata, bronsi, puthaw, kahoy ug bato nga dili makadungog o makakita o mahibalo apan wala mo hinuon pasidunggi ang Dios nga maoy naghatag kanimog kinabuhi ug sa imong kadato.
24: Ang kamot nga imong nakita nga misulat niining mga pulonga gikan kaniya.
25: Ang mga pulong mao kini: Mene, Mene, Tekel ug Parsin.
26: Mao kini ang ilang kahulogan: Mene, giihap sa Dios ang gidaghanon sa mga adlaw nga magpabilin ka ingon nga hari ug natapos na kini;
27: Tekel, gitimbang ka ug nakaplagan nga kulang sa gibug-aton;
28: Parsin, gibahinbahin ang imong gingharian ug gihatag ngadto sa taga-Media ug taga-Persia.
29: Unya mimando si Belsazar nga bistihan si Daniel ug harianong bisti ug kuwentasag bulawan. Mimando usab siya nga pahibaloon ang katawhan nga si Daniel mao na ang ikatulong labing taas nga opisyal sa gingharian.
30: Niadto gayong gabhiona, gipatay si Belsazar nga hari sa Babilonia
31: ug maoy mipuli kaniya paghari si Dario nga taga-Media nga 62 na ang panuigon.