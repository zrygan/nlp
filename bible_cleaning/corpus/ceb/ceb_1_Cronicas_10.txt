1: Ang mga Filistihanon nakiggubat sa mga Israelita didto sa Bukid sa Gilboa. Nabuntog ang mga sundalo sa Israel ug nanagan sila samtang daghan kanila ang nangamatay didto sa Bukid sa Gilboa.
2: Naapsan sa mga Filistihanon si Saul ug ang iyang mga anak ug gipatay nila si Jonatan, si Malkisua ug si Abinadab.
3: Midasdas pag-ayo ang mga Filistihanon nga hanas mopana ug naigo si Saul.
4: Unya miingon si Saul sa tigdala sa iyang hinagiban, Dunggaba ako sa imong espada aron dili ako bugalbugalan niining mga tawong walay tuli. Apan midumili ang tigdala sa iyang hinagiban tungod sa kahadlok busa gikuha ni Saul ang iyang kaugalingong espada ug nag-unay siya.
5: Sa pagkakita sa tigdala sa hinagiban nga patay na si Saul, nag-unay usab siyag dunggab ug namatay.
6: Busa namatay si Saul ug ang tulo niya ka anak lakip ang tibuok niyang panimalay.
7: Ug sa pagkakita sa tanang katawhan sa Israel nga didto nagpuyo sa walog nga patay na si Saul ug ang iyang mga anak, nanagan sila ug gibiyaan nila ang ilang mga siyudad ug ang mga Filistihanon mao nay namuyo didto.
8: Sa pagkaugma sa dihang gisusi sa mga Filistihanon ang mga patay, nakaplagan nila ang mga patayng lawas ni Saul ug sa iyang mga anak didto sa Bukid sa Gilboa.
9: Gihuboan ug gilunggoan nila sa ulo si Saul ug gikuha nila ang iyang hinagiban. Unya nagsugo silag mga mensahero sa pagsuroy sa tibuok Filistia aron pagsangyaw sa maayong balita ngadto sa ilang diosdios ug sa katawhan.
10: Ilang gibutang ang hinagiban ni Saul sa templo sa ilang mga diosdios ug ilang gibitay ang ulo ni Saul didto sa templo ni Dagon.
11: Apan sa pagkabalita sa taga-Jabesgilead bahin sa gibuhat sa mga Filistihanon kang Saul,
12: ang mga maisog kanila miadto ug gikuha nila ang patayng lawas ni Saul ug sa iyang mga anak ug ilang gidala ngadto sa Jabes. Gilubong nila ang ilang mga bukog ilalom sa usa ka kahoyng tugas ug nagpuasa sila sulod sa pito ka adlaw.
13: Busa namatay si Saul tungod sa iyang pagpakasala. Wala niya tumana ang mga sugo sa Ginoo ug nagpakitabang siya sa mga tigpakisayod sa mga espiritu
14: imbis nga sa Ginoo . Busa gipatay siya sa Ginoo ug gihatag ang iyang gingharian ngadto kang David nga anak ni Jesse.