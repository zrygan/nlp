1: Unya si Nahas, ang Amonihanon, misulong sa Jabesgilead ug gilibotan niya kini. Ang katawhan sa Jabesgilead nangaliyupo kang Nahas, Maghimo intawon kitag kasabotan. Unya moalagad kami kanimo.
2: Apan si Nahas miingon kanila, Makigsabot ako kaninyo sa kondisyon nga lugiton ko ang inyong tuong mata aron maulawan ang tibuok Israel.
3: Ang mga pangulo sa Jabesgilead miingon kaniya, Hatagi kamig lugway nga pito ka adlaw aron kami makapahibalo niini sa tibuok Israel. Unya kon wala gani makaluwas kanamo, itahan namo ang among kaugalingon kaninyo.
4: Sa pag-abot sa mga sinugo ngadto kang Saul didto sa Gibeah, gipahibalo nila ang katawhan sa giingon ni Nahas ug nanghilak sila pag-ayo.
5: Niining higayona mao gayoy pag-abot ni Saul gikan sa uma nga nagsunod sa mga baka ug nangutana siya, Nganong nanghilak man ang mga tawo? Busa gisuginlan nila siya sa gibalita sa mga tawo nga gikan sa Jabesgilead.
6: Ug si Saul gigamhan pag-ayo sa espiritu sa Dios busa sa pagkadungog niya niining balitaa, nasuko siya pag-ayo.
7: Unya gikuha niya ang duha ka torong baka ug gitagodtagod niya kini ug gipadala ngadto sa tibuok Israel pinaagig mga mensahero ug miingon siya, Ang dili modapig kang Samuel ug kang Saul tagodtagoron sama niining mga baka.
: Unya giabot ug dakong kahadlok sa Ginoo ang katawhan ug naghiusa sila paglaban kang Samuel ug kang Saul.
8: Ang katawhan nga natigom ni Saul didto sa Bezec 300,000 ka Israelita ug 30,000 ang gikan sa Juda.
9: Ug giingnan nila ang mga sinugo, Sultihi ang katawhan sa Jabesgilead nga ugma, sa dili pa moabot ang kaudtohon luwason sila. Sa nasultihan na sila sa mga sinugo bahin niini, ang katawhan sa Jabesgilead nangalipay pag-ayo.
10: Busa miingon sila kang Nahas, Ugma itahan namo kaninyo ang among kaugalingon ug kamo nay mag-igo kanamo.
11: Sa pagkaugma, gibahin ni Saul ang iyang mga tawo sa tulo ka pundok. Ug sa pagkakaadlawon giataki nila pagkalit ang kampo sa mga Amonihanon ug gipamatay nila ang mga Amonihanon hangtod sa pagkaudto. Ang wala mapatay nagkatibulaag pagpanagan ug walay bisan duha kanila nga nagkauban.
12: Unya ang katawhan miingon kang Samuel, Kinsa man kadtong nag-ingon, Maghari ba diay si Saul kanato? Ato silang ipakuha aron atong patyon.
13: Apan miingon si Saul, Walay tawong patyon karon kay niining adlawa giluwas sa Ginoo ang Israel.
14: Unya si Samuel miingon sa katawhan, Mangadto dayon kita sa Gilgal ug didto iproklamar ta pag-usab nga hari si Saul.
15: Busa nangadto sa Gilgal ang katawhan ug didto sa balaang dapit gihimo nila nga hari si Saul. Didto naghalad sila ug mga hayop ug mga halad alang sa kalinaw. Si Saul ug ang katawhan sa Israel naglipay pag-ayo.