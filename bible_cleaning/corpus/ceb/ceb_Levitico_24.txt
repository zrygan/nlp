1: Ang Ginoo miingon kang Moises,
2: Sugoa ang mga Israelita nga hatdan ka nila ug lunsayng lana gikan sa olibo alang sa mga suga aron kanunay kini nga magsiga.
3: Ipabutang ni Aaron ang mga suga sa gawas sa tabil nga nagsalipod sa papan nga bato nga gisulatan sa Kasugoan sulod sa Tolda nga Tagboanan. Magasiga kini kanunay gikan sa hapon hangtod sa buntag sa atubangan sa Ginoo . Tulomanon kini ninyo nga walay kataposan ingon man sa inyong mga kaliwatan.
4: Ipabutang ni Aaron ang mga suga diha sa tungtonganan niini nga lunsayng bulawan aron pasigaon kini kanunay sa atubangan sa Ginoo .
5: Unya pagkuha ug 12 ka gantang sa labing maayong harina ug pagluto ug 12 ka buok pan gikan niini.
6: Ipahimutang kini nga duha ka laray unom sa matag laray diha sa lamisa nga lunsayng bulawan.
7: Unya butangi ug lunsayng insenso ang matag laray aron iuban paghalad sa pan ingon nga handomanang halad nga sunogon alang sa Ginoo .
8: Sa matag Adlaw nga Igpapahulay ipabutang ni Aaron ang pan sa atubangan sa Ginoo sa ngalan sa mga Israelita tungod sa usa ka kasabotan nga walay kataposan.
9: Mahiadto kini kang Aaron ug sa iyang mga anak ug kan-on nila kini sa usa ka balaan nga dapit kay mao man kini ang labing balaang bahin sa mga halad nga sunogon alang sa Ginoo . Sa kanunay mao kini ang bahin ni Aaron.
10: May usa ka tawo kansang amahan Ehiptohanon ug ang iyang inahan Israelita nga mao si Selomit, anak ni Dibri sa banay ni Dan. Kining tawhana nakakitag away sa usa ka Israelita didto sa kampo
11: ug gipasipad-an niya ang ngalan sa Ginoo busa gidala nila siya ngadto kang Moises.
12: Ug gibilanggo nila siya samtang wala pa nila hisayri ang kabubut-on sa Ginoo .
13: Unya miingon ang Ginoo kang Moises,
14: Dad-a sa gawas sa kampo ang tawong nagpasipala sa Dios. Ipatapion sa iyang ulo ang mga kamot sa tanan nga nakadungog kaniya nga nagpasipala ug unya ipabato siya sa tibuok Israel.
15: Ug sultihi ang mga Israelita nga ang magpasipala sa iyang Dios silotan gayod,
16: ang magpasipala sa ngalan ni Yahweh patyon gayod. Ipabato siya sa tibuok nga Israel. Kadtong nagpasipala sa ngalan ni Yahweh, langyaw man siya o lumad, kinahanglang patyon.
17: Ang makapatay ug tawo patyon usab
18: ug ang makapatay ug mananap kinahanglan moilis sa iyang napatay. Hinumdomi nga ang kinabuhi bayrag kinabuhi.
19: Kon ang usa ka tawo makahimog kadaot sa iyang isigkatawo, ang iyang nabuhat buhaton usab ngadto kaniya
20: kon nakapiang siya, piangan usab siya; kon makabuta siya, butaan usab siya ug kon makahingo siyag ngipon, hingoan usab siya. Ang kadaot nga iyang nabuhat sa iyang isigkatawo buhaton usab kaniya.
21: Ang makapatay ug mananap kinahanglan iya kining ilisan apan ang makapatay ug tawo kinahanglang patyon usab.
22: Kinahanglan nga wala kamoy palabihon atubangan sa balaod, langyaw man siya o lumad. Ako ang Ginoo nga inyong Dios.
23: Busa gisultihan ni Moises ang mga Israelita ug ilang gidala sa gawas sa kampo ang tawo nga nagpasipala sa Dios ug gibato nila siya. Ug gituman sa mga Israelita ang gisugo sa Ginoo kang Moises.