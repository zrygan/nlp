1: Alaot ang siyudad diin naghitak ang pinatyanay,
: napuno sa mga bakak ug mga tinulis
: ug walay hunong ang pagpangawat!
2: Pamati sa nagpitipiti nga latigo,
: sa kabanha sa mga ligid,
: sa nagdagan nga mga kabayo,
: ug sa nag-untol-untol nga mga karwahi!
3: Misulong na ang mga sundalong nagkabayo;
: nagpangidlap ang espada ug nagsinawsinaw ang bangkaw,
: ug daghan ang nangamatay.
: Nagtipun-og ang mga patayng lawas ug dili kini maihap;
: nangapandol sila sa mga patayng lawas!
4: Ug nahitabo kini tungod sa pagkamahilawason sa Ninibe;
: matahom siya ug mabihagon,
: ug nag-angin sa mga nasod pinaagi sa iyang pagkaigat ug pagkabigaon.
5: Ang Ginoo nga Labing Gamhanan nag-ingon,
: Makigbatok ako kanimo, Ninibe.
: Huboan ko ikaw,
: ug ipakita ko sa kanasoran ang imong pagkahubo,
: ug sa mga gingharian ang imong pagkamakauulaw.
6: Labayon ko ikawg hugaw ug dumtan ko ikaw,
: ug himoong talan-awon sa katawhan.
7: Ug ang tanan nga motan-aw kanimo molikay ug moingon,
: Nagun-ob ang Ninibe;
: kinsay mohilak alang kaniya?
: Kinsay molipay kaniya?
8: Mas maayo pa ba ikaw kay sa Tebes,
: ang ulohang siyudad sa Ehipto nga nahimutang duol sa Nilo?
: Gilibotan siyag suba nga maoy iyang panalipod ug iyang kota.
9: Ang Etiopia ug Ehipto maoy iyang gisaligan.
: Walay kinutoban ang iyang gahom.
: Ang Put ug ang mga taga-Libia iyang mga kaabin.
10: Apan nabihag ang katawhan sa Tebes ug naulipon;
: ang iyang gagmayng kabataan gipangwataswatas diha sa mga likoanan sa dalan;
: giripahan ang tinamod niyang mga tawo
: ug gigapos ug kadena ang bantogan niyang mga tawo.
11: Mahubog ka usab ug malipong;
: mangita kag katagoan gikan sa imong kaaway.
12: Ang tanan mong kota mahisama sa mga kahoyng igera nga mao pa kahinogig bunga.
: Kon uyogon kini,
: mangatagak ang bunga niini ngadto sa baba sa mokaon niini.
13: Daw mga babaye ang imong mga sundalo,
: ug walay makapanalipod sa imong nasod batok sa imong mga kaaway;
: lamyon sa kalayo ang imong mga trangka.
14: Pagkalos ug tubig ug lig-ona ang imong kota
: agig pangandam sa dihang palibutan ka sa imong kaaway.
: Lakaw ngadto sa yuta nga kulonon,
: ug tunobtunobi kini ug paghulma ug tisa.
15: Bisan pa niining tanan, lamyon ka gihapon sa kalayo,
: ug patyon pinaagi sa espada.
: Mout-ot kini kanimo sama sa dulon.
: Sanay kamo sama sa dulon,
: pagdaghan sama sa apan-apan!
16: Gidugangan mo ang imong mga negosyante;
: mas daghan pa sila kay sa mga bituon sa kalangitan.
: Apan sila nangahanaw na,
: sama sa mga dulon nga nanglupad.
17: Ang imong mga kadagkoan sama sa mga apan-apan.
: Ang imong mga magtutudlo sa balaod,
: sama sa panon sa dulon nga mibatog sa mga koral usa niana ka adlaw nga mabugnaw.
: Apan pagsidlak sa adlaw nanglupad sila
: ug walay nasayod kon hain na sila.
18: Nangamatay ang imong kadagkoan, O hari sa Asiria,
: ug dili na mobangon hangtod sa hangtod.
: Nagkatibulaag ang imong katawhan sa kabukiran,
: ug walay makatigom kanila.
19: Walay nakahupay sa imong kasakitan,
: ug dili na maayo ang imong samad.
: Ang tanan nga nakabalita bahin kanimo namakpak sa ilang mga kamot,
: kay wala man moabot kanila ang makalilisang nga kadaot nga miabot kanimo.