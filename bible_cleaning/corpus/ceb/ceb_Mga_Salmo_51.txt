1: O Dios, kaluy-i intawon ako
: tungod sa gugma mo nga walay paglubad.
: Papasa ang akong mga sala
: tungod sa dako mong kaluoy!
2: Hugasi ako sa tanan kong pagkadaotan,
: ug hinloi ako sa akong sala!
3: Giila ko ang akong kalapasan
: ug gibati ko kanunay ang akong mga sala.
4: Nakasala ako kanimokanimo lamang
: ug nakabuhat ug butang nga giisip mong daotan.
: Busa husto ka sa imong paghukom ug pagsilot kanako;
: gipakita mo ang imong pagkamatarong.
5: Daotan ako sukad ako mahimugso;
: ug makasasala sukad ako ipanamkon.
6: Apan ang imong gikinahanglan mao ang matinud-anong kasingkasing,
: busa pun-a ang akong kaisipan sa imong kaalam.
7: Hinloi ako pinaagi sa hisopo ug maputli ako;
: hugasi ako ug mahimo akong puti gayod kaayo.
8: Pabatia ako sa tingog sa kalipay ug pagmaya;
: ug bisan gipigis ug gidugmok mo ako, malipay na usab ako.
9: Ayaw isipa ang akong mga sala;
: hinuon papasa ang tanan kong pagkadaotan.
10: Putlia, O Dios, ang akong kasingkasing
: ug hatagi akog bag-o ug masinugtanong espiritu.
11: Ayaw ako isalikway
: ug ayaw ipahilayo kanako ang imong espiritu santo.
12: Ibalik kanako ang kalipay tungod sa pagluwas mo kanako;
: lig-ona ako ug himoang masinugtanon kanimo.
13: Unya tudloan ko ang mga makasasala sa imong mga sugo,
: ug mamalik sila kanimo.
14: Luwasa ako, O Dios nga manluluwas ko,
: ug sa kalipay awiton ko ang imong pagkamatarong.
15: Tabangi ako sa pagsulti, O Ginoo,
: ug daygon ko ikaw.
16: Dili ka gusto sa mga halad-sinunog,
: ug kon maghalad ako kanimo niini, dili ka malipay.
17: Ang halad ko, O Dios, mao ang espiritu nga mapaubsanon;
: dili mo isalikway, O Dios, ang kasingkasing nga mapaubsanon ug mahinulsolon.
18: O Dios, kahimut-i ug tabangi ang Sion;
: tukora pag-usab ang mga paril sa Jerusalem.
19: Unya ikalipay mo na ang hustong mga halad
: ug ang tanang halad-sinunog lakip sa mga torong baka,
: ihalad na diha sa imong halaran.