1: Unya mipadayon si Elihu sa pagsulti
2: Maalamon kamo ug abtik kaayo;
: pamati kamo kanako.
3: Maila ninyo ang lamiang pagkaon kon makatilaw kamo niini;
: apan nganong dili man kamo makaila sa maalamong mga pulong kon makabati kamo niini?
4: Anaa ra kanato ang pagtimbangtimbang kon unsay husto.
5: Miingon si Job nga dili siya sad-an
: ug wala siya hatagig hustisya sa Dios.
6: Miingon siya, Bisag husto ang akong gisulti, giisip ako ninyong bakakon.
: Lisod kaayo ang akong kahimtang apan giisip ninyo akong sad-an.
7: Nakakita ba kamog tawo nga sama kang Job?
: Wala siyay pagtahod sa Dios.
8: Gusto siyang makighugoyhugoy
: sa mga daotang tawo ug makig-uban sa mga makasasala.
9: Miingon siya nga walay hinungdan
: ang pagsunod sa kabubut-on sa Dios.
10: Busa pamati kamong maalamon niining akong isulti.
: Dili gayod mobuhat ug sayop ang Dios nga Labing Gamhanan.
11: Gantihan niya ang tawo sumala sa iyang binuhatan
: ug pahamtangan sa angay kaniya.
12: Ang Dios nga Labing Gamhanan dili gayod mobuhat ug daotan;
: hatagan niyag hustisya ang tanan.
13: Dili ba diay kaugalingon sa Dios ang iyang gahom?
: Gipiyal ba lamang kaniya ang kalibotan?
14: Kon bawion na sa Dios ang kinabuhi sa tanan,
15: ang tanan mangamatay ug mobalik sa abog.
16: Patalinghog kamo kanako kon may kaalam kamo.
17: Nagtuo ba kamo nga walay hustisya ang Dios nga Labing Gamhanan?
: Pakasad-on ba ninyo ang matarong nga Dios
18: siya nga nagsilot sa mga hari nga walay pulos
: ug sa mga pangulo nga daotan?
19: Gibuhat sa Dios ang tanan
: busa wala siyay dapigan, hari man o dato o kabos.
20: Mahimo nga mokalit lamang ug kamatay ang tawo sa panahon sa kagabhion.
: Laglagon sa Dios ang tawo ug mamatay siya;
: sayon kaayo niyang patyon bisan ang mga gamhanan.
21: Gibantayan niya ang matag lakang sa tawo.
22: Walay kangitngit nga igong makatabon sa usa ka makasasala
: aron dili siya makita sa Dios.
23: Dili kinahanglan nga magtagal siyag panahon
: aron moatubang ang mga tawo kaniya ug iyang hukman.
24: Dili kinahanglan nga mag-usisa pa siya
: aron pagpapha sa mga pangulo aron ilisan sila.
25: Kay nasayod man siya sa ilang gibuhat
: busa pukanon niya sila ug patyon panahon sa kagabhion.
26: Silotan niya ang makasasala atubangan sa kadaghanan
27: kay wala na man sila mosunod kaniya
: o motuman sa iyang mga sugo.
28: Tungod kanila napugos ang mga kabos pagpakitabang sa Dios
: ug gidungog niya ang ilang pangaliyupo.
29: Kon magpakahilom ang Dios, walay makasaway kaniya;
: ug kon molingiw siya, walay mahimo ang mga tawo.
30: Wala gayoy mahimo ang kanasoran pagpugong
: sa mga madaugdaugon sa pagmando kanila.
31: Job, nakasugid ka na ba sa imong mga sala ngadto sa Dios,
: ug nakasaad ka na ba sa dili na pagpakasala?
32: Gihangyo mo ba ang Dios nga pakit-on ka sa imong sayop,
: ug misaad ka ba sa dili na pagbuhat ug daotan?
33: Kay misupak ka man sa kabubut-on sa Dios,
: makapaabot ka ba nga siya mobuhat sa imong gusto?
: Ikaw ang angay mohukom niini, dili ako;
: sultihi kami unsay imong hunahuna.
34: Ang tawong may igong kabuot mouyon gayod niini;
: ug ang tawong maalamon nga makabati kanako
35: moingon nga walay kalibotan si Job sa iyang gisulti
: ug walay unod ang iyang gipahayag.
36: Hunahunaa pag-ayo ang tanan nga gisulti ni Job;
: ug masayran ninyo nga nagsulti siya ingon sa usa ka tawong daotan.
37: Nakasala na siya, mirebelde pa;
: ug sa atong atubangan gibiaybiay ug gipakaulawan niya ang Dios.