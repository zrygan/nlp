1: May tawo nga taga-Rama sa kabungtoran sa Efraim nga ginganlag Elcana, anak ni Jeroham nga anak ni Elihu. Si Elihu anak ni Tohu nga anak ni Zuph nga sakop sa banay ni Efraim.
2: Si Elcana adunay duha ka asawa: si Hana ug si Penina. May mga anak si Penina apan si Hana wala.
3: Matag tuig mag-adtoan si Elcana sa Silo aron pagsimba ug paghalad ug mananap nga sunogon ngadto sa Ginoo nga Labing Gamhanan. Didto mag-alagad ingon nga mga pari ang duha ka anak ni Eli nga si Hopni ug si Pinehas.
4: Inighalad ni Elcana ug mga mananap nga sunogon, hatagan niyag usa ka bahin si Penina ug tagsa usab ka bahin ang mga anak niya
5: apan bisag mas gihigugma niya si Hana hatagan lamang niya siya ug usa ka bahin kay wala man siya hatagi sa Ginoo ug anak.
6: Tungod niini kanunayng biaybiayon ni Penina si Hana.
7: Bugalbugalan siya ni Penina matag higayon nga siya moadto sa balay sa Dios. Busa si Hana maghilak ug dili mokaon.
8: Ug si Elcana nga iyang bana moingon kaniya, Hana, nganong naghilak ka man ug dili mokaon? Unsa may imong nagul-an? Dili ba diay mas bililhon pa ako alang kanimo kay sa napulo ka anak nga lalaki?
9: Usa ka adlaw niana, human sa ilang pagpangaon didto sa templo sa Ginoo sa Silo, mitindog si Hana. Si Eli, ang pari, naglingkod duol sa haligi sa ganghaan sa templo sa Ginoo .
10: Labihang guola ni Hana ug nag-ampo siya sa Ginoo ug naghilak pag-ayo.
11: Nanaad siya ug miingon, O Ginoo nga Labing Gamhanan, kon tagdon mo ang kasubo sa imong sulugoon ug hinumdoman mo ako ug hatagan mo akog anak nga lalaki, ihalad ko siya kanimo aron mag-alagad siya kanimo sa tibuok niyang kinabuhi ug dili ko gayod siya patupihan.
12: Ug samtang nagpadayon siya pag-ampo sa Ginoo , gipanid-an ni Eli ang baba ni Hana.
13: Nag-ampo si Hana sa hilom. Ang mga ngabil lamang niya ang nagkibot-kibot ug wala mabati ang iyang tingog busa nagtuo si Eli nga hubog si Hana.
14: Ug giingnan niya siya, Kanus-a ka man huwasi sa imong kahubog? Ayaw na pag-inom.
15: Apan si Hana mitubag, Dili ako hubog apan may gikagul-an ako pag-ayo. Wala ako makainom ug bino o isog nga ilimnon kondili nakigsulti ako sa Ginoo tungod sa akong kaguol.
16: Ayaw isipa nga daotang babaye ang imong alagad kay nagpahungaw lamang ako sa akong kabalaka ug kasubo.
17: Unya mitubag si Eli, Ayaw na kaguol. Hatagan ka unta sa Dios sa Israel sa imong gihangyo kaniya.
18: Ug miingon si Hana, Hinaot unta nga kahimut-an mo kining imong sulugoon. Unya milakaw siya ug mikaon ug wala na magsubo.
19: Sa pagkasunod nga adlaw, si Elcana ug ang iyang pamilya sayo nga mibangon ug misimba sa Ginoo . Unya namauli sila sa ilang balay didto sa Rama. Nakighilawas si Elcana kang Hana ug ang Ginoo naluoy kang Hana.
20: Sa pag-abot sa hustong panahon, nanamkon siya ug nanganak ug batang lalaki nga ginganlan niyag Samuel kay kining bataa iya mang pinangayo sa Ginoo .
21: Unya si Elcana ug ang tibuok niyang panimalay miadto na usab sa templo aron paghalad ngadto sa Ginoo sa tinuig nga halad ug sa pagtuman sa iyang saad.
22: Si Hana wala mokuyog kanila kay giingnan man niya ang iyang bana, Inigkalutas na sa bata, dad-on ko siya ug ihalad sa Ginoo ug magpabilin siya didto sa tibuok niyang kinabuhi.
23: Miingon si Elcana kaniya, Buhata ang imong gihunahuna nga maayo. Hulata nga malutas nimo ang bata ug itugot unta sa Ginoo nga matuman ang imong giingon. Busa nagpabilin si Hana ug giatiman niya ang iyang bata hangtod nga nalutas kini.
24: Ug sa nalutas na niya ang bata, gidala niya siya sa templo sa Ginoo didto sa Silo. Nagdala usab siyag torong baka nga nagpanuigog tulo ka tuig, napulo ka gantang nga harina ug usa ka puntil nga panit nga gisudlan niyag bino.
25: Unya giihaw nila ang toro ug ilang gidala ang bata ngadto kang Eli.
26: Unya miingon si Hana kang Eli, Kon nahinumdom ka pa, ako kadtong babaye nga mitindog dinhi sa imong atubangan ug nag-ampo sa Ginoo .
27: Kining bataa mao ang akong gipangayo sa Ginoo ug gidungog niya ang akong pag-ampo.
28: Busa gitugyan ko siya sa Ginoo aron mag-alagad siya kaniya sa tibuok niyang kinabuhi.
: Unya gisimba nila didto ang Ginoo .