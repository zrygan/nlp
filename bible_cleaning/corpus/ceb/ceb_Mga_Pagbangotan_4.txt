1: Nganong nag-anam man ug lubad ang bulawan,
: bisan gani ang lunsayng bulawan?
: Ang mga bato sa Templo nagkatag diha sa kadalanan.
2: Ang mga batan-ong lalaki sa Sion nga atong gimahal sama sa bulawan,
: karon nahisama na lang sa mga kulon nga yuta.
3: Bisan gani ang mga ihalas nga iro mopasuso man sa ilang anak,
: apan ang akong katawhan walay kaluoy sa ilang mga anak
: sama sa langgam nga abistros sa kamingawan.
4: Tungod sa kauhaw mipilit sa alingagngag ang dila sa masuso;
: nangayog pagkaon ang mga bata apan walay mihatag kanila.
5: Ang nagkaon kaniadto ug maayong putahi nangamatay sa kagutom diha sa kadalanan;
: ang naanad kaniadto sa kaharuhay karon nangukay na sa basurahan.
6: Kay ang sala sa Jerusalem mas ngilngig pa kay sa sala sa Sodoma
: nga sa kalit gigun-ob kini sa Dios.
7: Ang iyang mga kadagkoan putli ug puti pa kay sa gatas
: ug himsog silag mga lawas.
8: Karon itom pa sa anoos ang ilang nawong,
: ug dili gani sila mailhan kon maglakaw sa kadalanan;
: bukog ug panit na lamang sila, ug nag-uga daw patay nga kahoy.
9: Maayo pa ang mamatay sa gubat kay sa mamatay sa gutom
: sa inanayng kamatayon tungod sa kakulang sa pagkaon.
10: Bisan ang mga mahigugmaong inahan miunay na lamang pagluto sa ilang mga anak ug miunay pagkaon niini,
: sa dihang gikastigo sa Ginoo ang akong katawhan.
11: Nasuko pag-ayo ang Ginoo
: ug gibubo niya ang tanan niyang kapungot;
: didto sa Sion gipasilaob niya ang kalayo nga miut-ot niini.
12: Wala magtuo ang mga hari sa kanasoran,
: o si bisan kinsa sa mga lumolupyo sa kalibotan
: nga ang mga kaaway makasulod sa mga ganghaan sa Jerusalem.
13: Apan nahitabo kini tungod sa mga sala sa iyang mga propeta ug mga pari,
: nga nag-ula sa dugo sa mga matarong diha sa kadalanan.
14: Ang mga pangulo daw mga buta nga nagsuroysuroy sa kadalanan.
: Naduhig sila sa dugo busa walay nangahas paghikap kanila.
15: Gisinggitan sila sa mga tawo, Pahawa kamo, mga hugaw! Ayaw kamo panghikap!
: Ug nahimo silang mga kagiw ug mga libod-suroy.
: Ang mga tawo sa kanasoran nag-ingon,
: Dili na nato sila papuy-og dugay dinhi.
16: Ang Ginoo mismo maoy nagpatibulaag kanila;
: dili na niya sila tagdon ug wala na pasidunggi ang mga pari ug ang mga pangulo.
17: Naluya na lamang kamig paabot sa panabang sa usa ka nasod nga dili diay makatabang kanamo.
18: Gisigihan kamig sunodsunod sa mga kaaway,
: busa dili na kami makasuroysuroy sa kadalanan;
: duol na ang among kataposan ug inihap na lamang ang among mga adlaw.
19: Mas tulin pa sa agila ang naggukod kanamo;
: gigukod kami nila sa kabukiran ug giatangan didto sa kamingawan.
20: Gidakop nila ang among gisaligan,
: ang hari nga gipili sa Ginoo nga mao untay manalipod kanamo batok sa among mga kaaway.
21: Paglipay ug pagmaya kamo, O katawhan sa Edomea ug sa Uz!
: Apan mahiagom usab kamo sa katalagman;
: magsusapinday unya kamo nga walay sapot.
22: Nahingpit na ang silot sa sala sa Sion;
: dili ka na magpabiling binihag.
: Apan silotan sa Ginoo ang inyong sala, O katawhan sa Edomea;
: ibutyag gayod niya ang inyong mga sala.