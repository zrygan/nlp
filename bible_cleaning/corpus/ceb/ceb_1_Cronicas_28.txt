1: Unya gitigom ni David didto sa Jerusalem ang mga kadagkoan sa Israel, ang mga pangulo sa mga banay, ang mga opisyal sa mga pundok nga nag-alagad sa hari, ang mga pangulo sa linibo ug sa ginatos nga mga sundalo, ang mga piniyalan sa mga kabtangan ug sa mga kahayopan sa hari ug sa iyang mga anak, lakip ang mga opisyal sa palasyo ug ang mga hanas sa gubat.
2: Unya mitindog si David ug miingon, Pamati kamo kanako, mga kaigsoonan ug mga katawhan ko. Dako gayod ang akong tinguha nga magtukod akog templo nga kabutangan sa Sudlanan sa Kasabotan sa Ginoo ug dapit nga kapuy-an sa atong Dios. Giandam ko na ang tanang gikinahanglan alang sa pagtukod niini.
3: Apan giingnan ako sa Dios, Ayaw pagtukod alang kanakog templo kay sundalo ka ug daghan kag napatay.
4: Apan gipili ako sa Ginoo nga Dios sa Israel gikan sa panimalay sa akong amahan aron mahimong hari sa Israel hangtod sa hangtod. Gipili niya ang banay sa Juda diin mahisakop ang pamilya sa akong amahan ingon nga pangulo sa mga banay sa Israel ug gikan sa banay sa akong amahan nahimut-an niya ang pagpili kanako ingon nga hari sa Israel.
5: Ug sa akong mga anak nga gihatag sa Ginoo , gipili niya si Solomon aron maoy molingkod sa trono sa gingharian sa Ginoo nga mao ang Israel.
6: Giingnan ako niya, Si Solomon nga imong anak maoy motukod sa akong Templo kay gipili ko siya nga mahimong akong anak aron mahimo ako niyang amahan.
7: Palungtaron ko hangtod sa hangtod ang iyang gingharian kon magmatinumanon siya sa akong mga kasugoan ug mga gimbut-an sama sa iyang gibuhat karon.
8: Busa karon, atubangan sa tibuok Israel, ang katawhan sa Dios, samtang namati ang Dios, tumana ninyo ang tanang mga sugo sa Ginoo nga atong Dios aron mapanag-iya ninyo kining tabunok nga yuta ug ikabilin niya kini sa inyong mga anak hangtod sa hangtod.
9: Ug ngadto kang Solomon miingon siya, Ug ikaw, Solomon, anak ko, tamda ang Dios sa imong amahan ug alagari siya sa bug-os mong kasingkasing ug hunahuna kay ang Ginoo nagsusi sa kasingkasing sa tanan ug nasayod siya sa tanang laraw ug hunahuna sa tawo. Kon pangitaon mo siya, imo siyang makaplagan. Apan kon siya isalikway mo, talikdan ka usab niya hangtod sa hangtod.
10: Busa karon, matngoni kini kay gipili ka sa Ginoo aron ikaw maoy magtukod sa balaang Templo; pagmadasigon ug buhata kini.
11: Unya gihatag ni David kang Solomon ang plano sa kinatibuk-an sa Templo, sa mga lawak tipiganan sa mga bahandi, sa mga lawak sa itaas, sa mga lawak sa sulod ug sa Dapit nga Labing Balaan diin adto pasayloa ang mga sala.
12: Gihatag usab ni David kang Solomon ang iyang plano sa hawanan sa Templo sa Ginoo , sa tanang lawak nga naglibot ug sa mga lawak tipiganan sa tanang sagradong butang
13: ingon man ang iyang plano unsaon pagbahinbahin ang mga pari ug mga Levita sa ilang mga gimbuhaton didto sa Templo sa Ginoo ug sa tanang galamiton sa mga seremonyas didto.
14: Gihatag niya ang sukod sa gibug-aton sa bulawan ug plata nga gikinahanglan aron himoong mga galamiton alang sa nagkalainlaing tulomanon sa templo,
15: alang sa mga butanganan sa suga ug sa mga suga niini,
16: alang sa lamisa nga butangan sa pan ug sa plata nga himoong lamisa.
17: Gihatag usab niya kon pilay gibug-aton sa lunsayng bulawan nga himoong mga dagkong tinidor, mga planggana, mga tasa ug mga panaksan
18: ug pilay gibug-aton sa bulawan nga himoong halaran sa insenso. Gisultihan usab ni David si Solomon sa iyang plano bahin sa himoong karwahing bulawan ug sa kerubin nga binukhad ang mga pako ibabaw sa Sudlanan sa Kasabotan sa Ginoo .
19: Gisaysay niya pag-ayo kang Solomon ang tanan nga angay buhaton sumala sa sinulat nga plano subay sa kasugoan mismo sa Ginoo .
20: Unya miingon si David kang Solomon nga iyang anak, Lig-ona ang imong kaugalingon ug pagmadasigon ug buhata kini. Ayaw kahadlok kay ang Ginoong Dios, ang Dios nga akong gialagaran, mag-uban gayod kanimo. Dili siya mopakyas o mobiya kanimo hangtod nga mahuman nimog tukod ang iyang Templo.
21: Anaay nagkalainlaing grupo sa mga pari ug mga Levita nga andam sa pagtuman sa mga buluhaton sulod sa Templo. Anaa usab ang daghang tawo nga hanas sa nagkalainlaing buluhaton nga andam sa pagtuman sa imong ipabuhat kanila. Ang tanang mga opisyal ug ang tanang tawo anaa ilalom sa imong pagbuot.