1: Dumalahon sa Ginoo ang hunahuna sa usa ka hari
: sama sa pagdumala niya sa dagan sa usa ka sapa.
2: Bisan pag naghunahuna ka nga ang tanan mong gibuhat husto,
: apan timan-i nga hukman sa Ginoo ang imong mga motibo.
3: Palabihon sa Ginoo nga buhaton mo
: ang matarong ug ang kaangayan
: kay sa maghalad ka kaniyag mga mananap.
4: Ang mga tawong daotan,
: sa ilang pagkamapahitas-on ug garbo gigamhan,
: ug kini kasal-anan.
5: Ang plano sa makugihon modangat sa pagkamadagayaon,
: apan ang madalidalion nagdali lamang ngadto sa kawad-on.
6: Ang bahandi nga imong maangkon pinaagi sa limbong
: dali rang mahanaw
: ug maghatod kanimo ngadto sa kamatayon.
7: Malaglag ang mga daotan
: pinaagi sa ilang kaugalingong kabangis
: kay nagdumili man sila pagbuhat sa matarong.
8: Ang mga tawong sad-an mosubay sa dalan nga baliko,
: apan ang mga walay sala nagbuhat sa matarong.
9: Maayo pag magpuyo sa kisami
: kay sa motipon pagpuyo sa balay sa asawa nga tagawtawan.
10: Ang mga daotang tawo kanunayng nangandoy sa daotan
: ug wala silay kaluoy bisan sa ilang silingan.
11: Sa dihang silotan ang tawong bugalbugalon,
: makakuhag pagtulon-an bisan gani ang mga hungog.
: Ang tawong maalamon makat-on gikan sa itudlo kaniya.
12: Ang Dios nga maoy matarong nasayod sa mga nanghitabo
: sulod sa balay sa mga tawong daotan,
: ug siya maoy molaglag kanila.
13: Kon dili mo tagdon ang pangaliyupo sa mga kabos,
: dili usab pamation ang imong pagpakitabang.
14: Ang gasa nga gihatag diha sa sikreto
: makapuypoy sa dakong kasuko.
15: Kon tumanon ang hustisya,
: magmalipayon ang mga maayong tawo
: apan maminghoy ang mga daotan.
16: Ang dili maggamit sa maayong pangisip
: mosangko sa kamatayon.
17: Ang pagpatuyang sa kahilayan, sa bino ug sa maayong pagkaon
: dili gayod makapadato kanimo.
18: Ang mga tawong daotan maoy mahiagom sa pag-antos
: nga ila untang ipahamtang sa mga tawo nga matarong.
19: Maayo pag magpuyo sa kamingawan
: kay sa makigtipon ka sa tagawtawan ug bagulbolan nga asawa.
20: Ang mga tawong maalamon mahimong dato ug magpuyo sa kaharuhay
: apan ang mga hungog mag-usik-usik lamang sa ilang salapi.
21: Pagmaluluy-on ug ayaw panlimbong
: ug mabuhi kag dugay;
: motamod kanimo ang ubang tawo
: ug dili ka limbongan.
22: Ang abtik nga heneral makailog ug usa ka siyudad
: nga gipanalipdan sa kusgan nga mga tawo,
: ug gun-obon niya ang mga paril nga ilang gisaligan.
23: Kon dili ka buot mahiapil sa kasamok,
: pagmatngon sa imong isulti.
24: Ang tawong garboso
: mabugalbugalon ug mapahitas-on
: ug nagtuo nga maayo na gayod kaayo siya.
25: Ang usa ka tawong tapolan nga nagdumili pagtrabaho
: sama ra sa naghikog;
26: siya naghunahunag hinakog sa tibuok adlaw,
: apan ang tawong matarong
: makahatag ug mohatag sa madagayaon gayod.
27: Kasilagan sa Ginoo ang mga tawong daotan nga maghimog halad kaniya
: labi nag himoon nila kini tungod sa daotang mga tinguha.
28: Dili katuohan ang pagsaksi sa tawong bakakon,
: apan ang isulti sa tawo nga naghunahuna pag-ayo sa angay niyang isulti tuohan gayod.
29: Ang tawong matarong magmatngon sa iyang binuhatan,
: apan ang tawong daotan magpabaga sa iyang nawong.
30: Ang kaalam, ang kalantip sa hunahuna ug ang pagtugkad sa mga butang
: walay kapuslanan kon ang Ginoo batok kanimo.
31: Makaandam kamo sa mga kabayo alang sa gubat,
: apan ang Ginoo maoy mohatag sa kadaogan.