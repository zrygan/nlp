1: O Ginoo , nganong nagpalayo ka man kanako?
: Nganong gipasagdan mo man ako
: sa panahon sa akong kalisdanan?
2: Ang mga daotan mapahitas-on
: ug gilutos nila ang mga kabos.
: Maunay unta silag kabitik
: sa ilang kaugalingong lit-ag.
3: Ang tawong daotan nangandak sa iyang daotang mga tinguha,
: ug ang hakog nagtunglo ug nagsalikway sa Ginoo .
4: Tungod sa garbo sa tawong daotan
: wala siya moila sa Ginoo
: ug moingon siya, Walay Dios.
5: Ang tawong daotan molampos kanunay sa tanan niyang buhaton;
: dili siya makasabot sa mga paagi sa Dios,
: ug biaybiayon niya ang iyang mga kaaway.
6: Naghunahuna siya nga dili gayod siya mapakyas
: o makatagamtam ug pag-antos.
7: Kanunay siyang manunglo, mamakak ug manghulga;
: ug dali ra siyang makasulti ug mga pulong nga sakit ug daotan.
8: Sa mga balangay mangatang siya
: ug sa mga dapit nga awaaw
: patyon niya ang mga inosente.
: Maniid siya sa hilom sa iyang patyonon
9: ug mag-atang sama sa liyon didto sa iyang tagoanan.
: Mangatang siya aron pagdakop sa mga kabos;
: ug sa dihang madakpan na niya sila, iyang guyoron.
10: Pinaagi sa iyang kabangis gidugmok niya ang mga alaot niyang dinakpan.
11: Naghunahuna siya
: nga nagpakabuta-bungol lamang ang Dios mahitungod niini.
12: O Ginoo , siloti ang mga daotan;
: ayaw pasagdi ang mga dinaugdaog, O Dios!
13: Nganong gisalikway man sa mga daotan ang Dios?
: Nganong nag-ingon man sila nga dili sila silotan?
14: Apan wala ka magpakabuta-bungol, O Ginoo .
: Nakita mo ang mga kaguol ug pag-antos,
: ug andam ka kanunay sa pagtabang.
: Ikaw ang gisaligan sa mga alaot
: kay matinabangon ka man sa mga nawad-ag amahan.
15: Dugmoka ang gahom sa mga daotan,
: ug siloti sila sa ilang kangil-ad
: hangtod nga dili na nila kini buhaton.
16: Ang Ginoo hari hangtod sa kahangtoran;
: ug puohon niya ang wala motuo kaniya.
17: Ikaw, O Ginoo , mamati gayod sa pangaliya sa mga malumo
: ug modasig kanila.
18: Mohatag gayod ikaw ug hustisya
: ngadto sa mga wala nay amahan ug sa mga dinaugdaog,
: aron dili na sila hulgaon sa mga tawo.