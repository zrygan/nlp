1: Nagpahimo si Hari Nabucodonosor ug estatuwang bulawan. Ang kahabugon niini 27 ka metros ug dul-an tulo ka metros ang gilapdon. Gibutang niya kini sa kapatagan sa Dura sa lalawigan sa Babilonia.
2: Unya gitigom ni Hari Nabucodonosor ang mga tinugyanan, mga mayor, mga gobernador, mga magtatambag, mga tesorero, mga maghuhukom ug ang tanang nga opisyal sa lalawigan aron pagtambong sa paghalad niya sa estatuwa.
3: Unya ang mga tinugyanan ug mga mayor, ang mga gobernador, ang mga magtatambag, ang mga tesorero, ang mga maghuhukom ug ang tanang opisyal sa lalawigan nagtigom aron pagtambong sa paghalad sa estatuwa nga gipahimutang ni Hari Nabucodonosor. Mibarog sila atubangan sa maong estatuwa.
4: Ug ang tigpahibalo miingon, O katawhan sa nagkalainlaing mga nasod nga lainlaig pinulongan, gisugo kamo sa paghapa ug pagsimba sa estatuwang bulawan nga gipabuhat ni Hari Nabucodonosor
5: inigkadungog ninyo sa tingog sa trumpeta, plawta, lira, alpa, trigon, kornitin ug bisag unsang honi.
6: Kadtong dili mohapa ug mosimba, itambog dayon sa nagdilaab nga hudno.
7: Busa sa pagkabati nila sa tingog sa trumpeta, sa plawta, sa lira, sa trigon, sa alpa, sa kornitin ug sa tanang tulunggon, ang katawhan sa tanang nagkalainlaing nasod ug pinulongan nanghapa ug misimba sa bulawan nga estatuwa nga gipahimo ni Nabucodonosor.
8: Niadtong panahona pipila ka taga-Babilonia miadto sa hari ug mipasakag sumbong batok sa mga Judio.
9: Giingnan nila si Hari Nabucodonosor, Kamahalan, hatagan ka untag taas nga kinabuhi.
10: Mipakanaog ikawg sugo, O Kamahalan, nga ang tanang tawo mohapa ug mosimba sa estatuwang bulawan inigkadungog nila sa tingog sa trumpeta, sa plawta, sa lira, sa trigon, sa alpa, sa kornitin ug bisag unsang honi
11: ug kadtong dili mohapa o mosimba sa estatuwa itambog ngadto sa nagdilaab nga hudno.
12: Adunay pipila ka Judio nga imong gitudlo nga pangulo sa mga buluhaton sa lalawigan sa Babilonia. Sila mao si Sadrac, si Mesac ug si Abednego. Kining mga tawhana, O Kamahalan, wala magtagad sa imong sugo ug wala sila mag-alagad sa imong mga dios o magsimba sa estatuwa nga bulawan nga imong gipabuhat.
13: Unya nasuko pag-ayo si Nabucodonosor ug mimando nga paatubangon kaniya si Sadrac, si Mesac ug si Abednego. Unya gipaatubang nila sa hari kining mga tawhana.
14: Giingnan sila ni Nabucodonosor, Tinuod ba, O Sadrac, Mesac ug Abednego, nga wala kamo mag-alagad sa akong mga dios o magsimba sa bulawang estatuwa nga akong gipabuhat?
15: Karon pangandam kamo, inigkabati ninyo sa tingog sa trumpeta, sa plawta, sa lira, sa trigon, sa alpa, sa kornitin ug sa tanang matang sa honi, panghapa kamo ug simbaha ninyo ang estatuwa nga akong gipabuhat ug walay mahitabo kaninyo. Apan kon dili kamo mosimba, itambog dayon kamo ngadto sa nagdilaab nga hudno. Kinsa man kahang diosa ang makaluwas kaninyo?
16: Mitubag sa hari si Sadrac, si Mesac ug si Abednego, Kamahalan, walay kinahanglan nga motubag kami kanimo niining butanga.
17: Kon kabubut-on sa Dios, luwason kami niya gikan sa nagdilaab nga hudno ug sa imong gahom.
18: Apan kon dili iyang kabubut-on, hibaw-i nga dili usab kami moalagad sa imong mga dios o mosimba sa estatuwa nga bulawan nga imong gipabuhat.
19: Busa misamot ang kasuko ni Nabucodonosor ngadto kang Sadrac, Mesac ug Abednego. Unya misugo siya nga pil-og kapito ang kainit sa hudno.
20: Ug gisugo niya ang pipila sa iyang kusgang mga sundalo nga gaposon si Sadrac, si Mesac ug si Abednego ug itambog sila sa nagsigang hudno.
21: Unya gigapos sila nga nagsul-ob gihapon sa ilang mga bisti, sa ilang kalo ug gitambog sila ngadto sa nagdilaab nga hudno.
22: Tungod kay gipatuman man gayod ang sugo sa hari ug nainit na man pag-ayo ang hudno, ang siga niini nakapatay sa mga tawo nga nagtambog kang Sadrac, kang Mesac ug kang Abednego.
23: Ug kining tulo ka tawo gitambog nga ginapos ngadto sa nagsigang hudno.
24: Unya natingala si Hari Nabucodonosor ug midali pagtindog ug giingnan niya ang iyang mga magtatambag, Dili ba tulo ka tawo ang atong gigapos ug gitambog sa kalayo?
: Gitubag nila ang hari, Tinuod kana, Kamahalan.
25: Ug giingnan sila sa hari, Apan upat ka tawo ang nakita ko nga walay gapos ug naglakawlakaw taliwala sa kalayo ug wala sila maunsa, ug ang panagway sa ikaupat sama sa usa ka anghel.
26: Unya si Nabucodonosor mipaduol sa ganghaan sa nagdilaab nga hudno ug miingon, Sadrac, Mesac ug Abednego, mga alagad sa Labing Gamhanang Dios, ngari kamo! Duol kanako! Unya nanggula gikan sa hudno si Sadrac, si Mesac ug si Abednego.
27: Unya ang mga tinugyanan, mga mayor, mga gobernador ug ang mga magtatambag sa hari nagtigom ug nakita nila nga ang kalayo wala makasunog sa mga lawas niadtong mga tawhana. Wala masunog ang ilang buhok ug ang ilang mga bisti ug wala gani sila manimahong aso.
28: Miingon si Nabucodonosor, Dalaygon ang Dios ni Sadrac, ni Mesac ug ni Abednego nga mipadala nganhi sa iyang anghel aron pagluwas sa iyang mga alagad tungod kay sila misalig man kaniya. Gikawang niya ang sugo sa hari kay dili man siya buot nga sila mag-alagad ug magsimbag laing dios gawas sa ilang kaugalingong Dios.
29: Busa akong isugo nga bisan unsang katawhan, nasod o pinulongan nga magsulti bisag unsa batok sa Dios ni Sadrac, ni Mesac ug ni Abednego tagodtagoron ug gub-on ang ilang mga balay kay walay laing dios nga makaluwas sama niining paagiha.
30: Unya giusbawan sa hari ang katungdanan nila ni Sadrac, ni Mesac ug ni Abednego sulod sa lalawigan sa Babilonia.