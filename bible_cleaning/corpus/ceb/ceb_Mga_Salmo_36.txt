1: Sulod sa kasingkasing sa tawong daotan
: ang iyang sala nagdaldal kaniya,
: ug wala siyay kahadlok ug pagtahod sa Dios.
2: Kay nagtuo man siya nga siya hawod;
: nagtuo siya nga ang Dios dili masayod ug dili mosilot sa iyang sala.
3: Bakak ug daotan ang iyang mga sulti,
: ug dili na gayod siya mobuhat ug maayo.
4: Bisag maghigda siya, naglaraw siyag daotan;
: daotan ang mga paagi niya
: ug dili na siya mobiya sa daotan.
5: Ang gugma mong walay paglubad, O Ginoo , misangko sa kalangitan,
: ug ang imong pagkamatinud-anon miabot sa kapanganoran.
6: Ang imong pagkamatarong daw mga habog nga bukid;
: ang imong mga hukom sama sa kahiladman sa dagat.
: O Ginoo , giatiman mo ang tawo ug mananap.
7: Kabililhon, O Dios, sa gugma mong walay paglubad!
: Sa landong sa imong mga pako
: makapasilong ang mga tawo.
8: Nabuhong sila sa daghang pagkaon diha sa imong balay,
: ug gipainom mo sila sa suba sa imong kaayo.
9: Tinubdan ka sa tanang kinabuhi,
: ug tungod sa imong kahayag nakita namo ang kahayag.
10: Higugmaa kanunay kadtong nag-alagad kanimo,
: ug hatagig hustisya ang mga matarong.
11: Ayaw ako payataki sa mga mapahitas-on,
: ug ayaw ako ipaabog sa mga daotan.
12: Napukan na ang mga daotan;
: nagbuy-od sila ug dili na makabangon.