1: Unya gitawag ni propeta Eliseo ang usa sa mga anak sa mga propeta ug giingnan, Pangandam ug dad-a kining usa ka tibod nga lana ngadto sa Ramot-gilead.
2: Sa pag-abot nimo didto, pangitaa si Jehu, ang anak ni Josafat nga anak ni Nimsi ug dad-a siya sa sikretong lawak halayo sa iyang mga kauban.
3: Unya buboi ang iyang ulo niining lana ug sultihi siya, Ang Ginoo nag-ingon nga gidihogan ka niya nga hari sa Israel. Unya lakaw ug biya sa walay langan.
4: Busa ang batan-on nga propeta miadto sa Ramot-gilead.
5: Sa iyang pag-abot didto, ang mga pangulo sa kasundalohan nagtigom. Giingnan niya sila, May mensahe ako alang kanimo!
: Ug si Jehu miingon, Kinsa man kanamo?
: Ang propeta mitubag, Ikaw.
6: Busa mitindog si Jehu ug misulod sa balay. Ug gibuboag lana sa batan-on ang ulo ni Jehu ug giingnan, Kini mao ang giingon sa Ginoo , ang Dios sa Israel, Gidihogan ko ikaw nga hari sa katawhan sa Ginoo , ang Israel.
7: Kastigoha ang banay ni Ahab nga imong agalon aron kapanimaslan ko si Jezebel tungod sa akong mga propeta ug ubang mga alagad nga iyang gipatay.
8: Kay kinahanglan nga mapuo ang tanang kaliwat ni Ahab.
9: Himoon ko ang banay ni Ahab nga sama sa banay ni Jeroboam nga anak ni Nebat ug sama sa banay ni Baasa nga anak ni Ahias.
10: Kan-on sa mga iro si Jezebel didto sa yuta sa Jezreel ug walay molubong kaniya. Unya migula ang batan-ong propeta ug mibiya.
11: Sa pagbalik ni Jehu ngadto sa iyang mga kaubang opisyal, gipangutana nila siya, May problema ba? Nganong mianhi man kadtong buangbuang?
: Mitubag siya kanila, Nasayod na kamo sa iyang tuyo.
12: Ug miingon sila, Wala kami masayod. Unsa ba gyod ang iyang tuyo?
: Si Jehu miingon kanila, Miingon siya kanako nga ang Ginoo nagdihog kanako nga hari sa Israel.
13: Dihadiha gihukas nila ang ilang bisti ug gibukhad diha sa mga ang-ang aron maoy tindogan ni Jehu ug gipatingog nila ang trumpeta ug misinggit sila, Mabuhi ang hari nga si Jehu!
14: Unya si Jehu nga anak ni Josafat nga anak ni Nimsi naghimog mga laraw batok kang Joram. Niining tungora si Joram, uban sa tibuok Israel, nangandam didto sa Ramot-gilead batok kang Hasael, ang hari sa Siria.
15: Apan mipauli siya didto sa Jezreel aron pagpatambal sa iyang mga samad nga iyang naangkon sa iyang pagpakiggubat kang Hasael nga hari sa Siria. Busa si Jehu miingon sa iyang mga kaubang opisyal, Kon dapig kamo kanako, ayaw pagawasa sa siyudad si bisag kinsa aron walay makabalita niini ngadto sa Jezreel.
16: Unya si Jehu misakay sa iyang karwahi ug miadto sa Jezreel. Niining higayona, wala pa maayo si Joram ug didto si Ahasias, ang hari sa Juda, aron pagduaw kang Joram.
17: Niining tungora ang guwardiya nagbarog didto sa tore sa Jezreel ug nakita niya ang mga sakop ni Jehu nga miabot. Miingon siya, Nakita ko ang usa ka panon sa mga sundalo.
: Giingnan siya ni Joram, Pagtawag ug sundalo nga nagkabayo ug pasugata siya kanila ug ipapangutana sila kon unsay ilang tuyo.
18: Busa usa ka sundalo nga nagkabayo ang misugat kang Jehu ug miingon, Buot masayod ang hari kon unsay inyong tuyo.
: Si Jehu mitubag, Wala kay labot kon unsay among tuyo! Hala, sunod kanako.
: Unya ang guwardiya didto sa tore mipahibalo sa hari, Mitagbo na kanila ang imong sinugo apan wala siya mobalik.
19: Unya nagsugo ang hari ug laing kabalyero ug sa pag-abot niya kanila ni Jehu, nangutana siya sa mao gihapong pangutana ug gitubag siya ni Jehu sa mao gihapong tubag ug gipasunod siya ni Jehu.
20: Ang guwardiya miingon na usab, Mitagbo na kanila ang imong sinugo apan wala siya mobalik. Ug mipuno siya sa pag-ingon, Ang pangulo nila kusog kaayong mopadagan sa kabayo. Mura gyod ug si Jehu.
21: Miingon si Joram, Andama ang akong karwahi. Ug giandam nila ang karwahi niya. Unya si Joram ug si Ahasias nanggula sakay sa ilang tagsatagsa ka karwahi aron sa pagsugat kang Jehu. Gikasugat nila siya sa yuta ni Nabot.
22: Ug miingon si Joram kang Jehu, Kalinaw ba ang imong tuyo, Jehu?
: May kalinaw bang mapaabot samtang anaa pa ang mga daotang babaye ug nagpadayon ang pagpamarang sa imong inahan nga si Jezebel? mitubag si Jehu.
23: Unya si Joram mipaliso sa iyang kabayo ug mipadagag kusog nga nag-ingon Ahasias, gibudhian ako!
24: Ug giibot ni Jehu ang iyang pana ug gipana niya si Joram sa likod ug ang udyong milapos sa iyang kasingkasing ug nalup-og siya sulod sa iyang karwahi.
25: Giingnan ni Jehu ang iyang sinaligan nga si Bidkar, Isakay siya ug ilabay ang iyang lawas sa yuta ni Nabot. Hinumdomi nga sa nagkasakay kitang duha sa luyo ni Ahab nga amahan ni Joram, ang Ginoo nagsulti niining panagnaa batok kaniya
26: Nakita ko kagahapon ang imong pagpatay kang Nabot ug sa iyang mga anak ug panimaslan ko ikaw niining dapita. Busa karon alsaha siya ug ibalibag sa giingon kong dapit sumala sa pulong sa Ginoo .
27: Sa pagkakita niini ni Ahasias nga hari sa Juda, midagan siya paingon sa Bethagan. Gigukod siya ni Jehu ug miingon si Jehu sa iyang mga sundalo, Patya usab ninyo siya. Ug gipana nila siya sulod sa karwahi sa pagtungas nila sa Gur nga duol sa Jeblaam. Apan nakaabot gihapon siya sa Megido ug didto namatay.
28: Gidala siya sa iyang mga sulugoon sakay sa karwahi ngadto sa Jerusalem ug didto nila siya gilubong.
29: Si Ahasias nahimong hari sa Juda sa ika-11 nga tuig nga si Joram nga anak ni Ahab maoy hari sa Israel.
30: Nasayod si Jezebel nga si Jehu miabot sa Jezreel busa nagpaguwapa siya. Gipintalan niya ang iyang mata ug gidayandayanan niya ang iyang ulo, unya midungaw siya sa bintana.
31: Sa pagsulod ni Jehu sa ganghaan, miingon siya, Zimri, mamumuno! Nganong ania ka man?
32: Mihangad si Jehu sa bintana ug miingon, Kinsay modapig kanako? Unya duha o tulo ka opisyales sa palasyo ang midungaw sa bintana.
33: Siya miingon kanila, Ihulog ninyo siya. Busa ilang gihulog si Jezebel ug ang iyang dugo mituasik sa paril ug sa mga kabayo ug giyatakyatakan nila siya.
34: Unya misulod si Jehu sa palasyo, mikaon, miinom ug miingon, Ilubong kining daotang babaye kay anak man siyag hari.
35: Apan sa pag-adto nila aron unta paglubong kaniya, wala nay nahibilin kaniya gawas sa iyang bagulbagol ug mga tiil ug mga kamot.
36: Sa pagsugilon nila kang Jehu, miingon siya, Mao kini ang pulong sa Ginoo pinaagi kang Elias nga taga-Tisbe, Sa yuta sa Jezreel, kan-on sa mga iro ang unod ni Jezebel.
37: Ug ang patayng lawas ni Jezebel mahisama sa hugaw sa mananap ug wala nay makaila nga siya mao si Jezebel.