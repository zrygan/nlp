1: Human mamatay si Ahab, mialsa ang Moab batok sa Israel.
2: Si Hari Ahasias nahulog sa bintana sa lawak nga nahimutang sa atop sa iyang pinuy-anan didto sa Samaria ug nasakit siya. Busa nagsugo siyag mga tawo sa pagpakisayod kang Baalsebub, ang dios sa siyudad sa Ekron, kon maayo pa ba siya sa iyang sakit.
3: Apan ang anghel sa Ginoo miingon kang Elias, ang propeta nga taga-Tisbe, Lakaw, sugata ang mga sinugo ni Hari Ahasias ug ingna sila, Nagtuo ba kamo nga walay Dios dinhi sa Israel mao nga adto kamo magpakisayod kang Baalsebub, ang dios sa Ekron?
4: Sultihi si Ahasias nga dili siya maayo sa iyang sakit ug mamatay gayod siya.
: Unya mibiya si Elias.
5: Mibalik ang mga sinugo ug ang hari miingon kanila, Nganong namauli man kamo?
6: Mitubag sila kaniya, May tawo nga misugat kanamo ug miingon nga pabalikon kami ngadto sa hari nga nagsugo kanamo ug sultihan siya nga nag-ingon ang Ginoo , Nagtuo ka ba nga walay Dios dinhi sa Israel mao nga nagsugo kag mga tawo aron sa pagpakisayod kang Baalsebub, ang dios sa Ekron? Busa dili ka maayo sa imong sakit ug mamatay ka gayod.
7: Ang hari miingon kaniya, Kinsang tawhana ang misugat ug misulti kaninyo niini?
8: Mitubag sila, Nagsul-ob siyag bisti nga hinimo gikan sa panit sa mananap ug nagbakos siyag panit.
: Ang Hari miingon, Siya mao si Elias nga taga-Tisbe.
9: Unya gipakuha sa hari si Elias sa usa ka kapitan kinuyogan sa 50 niya ka sakop. Giadto nila si Elias nga naglingkod didto sa tumoy sa bungtod ug giingnan, Propeta sa Dios, ang hari nag-ingon nga paadtoon ka niya.
10: Apan si Elias mitubag sa kapitan, Kon ako propeta sa Dios, may mokunsad unta nga kalayo gikan sa langit aron paglamoy kanimo ug sa imong 50 ka sakop. Unya may mikunsad nga kalayo gikan sa langit ug gilamoy ang kapitan ug ang 50 niya ka sakop.
11: Ang hari nagpadala na usab ug laing kapitan ug laing 50 ka sakop. Ug ang kapitan mitungas ug giingnan niya si Elias, Propeta sa Dios, nagsugo ang hari nga paadtoon ka niya dayon.
12: Apan si Elias mitubag kanila, Kon ako propeta sa Dios, mokunsad unta ang kalayo gikan sa langit aron paglamoy kanimo ug sa imong 50 ka sakop. Unya ang kalayo sa Dios mikunsad gikan sa langit ug gilamoy ang kapitan ug ang 50 niya ka sakop.
13: Unya ang hari nagpadala na usab ug kapitan kinuyogan sa iyang 50 ka sakop. Ug ang kapitan mitungas ug miluhod sa atubangan ni Elias ug nagpakiluoy kaniya. Siya miingon, Propeta sa Dios, ayaw intawon ako patya ug ang akong mga sakop
14: sama sa nahitabo sa duha ka kapitan ug sa ilang mga sakop.
15: Unya ang anghel sa Ginoo miingon kang Elias, Lugsong uban kaniya ug ayaw kahadlok kaniya. Busa mikuyog si Elias sa kapitan
16: ug giingnan niya ang hari, Nag-ingon ang Ginoo , Nagtuo ka ba nga walay Dios dinhi sa Israel mao nga nagpadala kag mga tawo aron sa pagpakisayod kang Baalsebub? Tungod niini dili ka na maayo sa imong sakit ug mamatay ka gayod.
17: Busa namatay si Ahasias sumala sa giingon sa Ginoo pinaagi kang Elias. Ug tungod kay wala man siyay anak, si Joram nga iyang igsoon maoy mipuli kaniya paghari. Nagsugod siya paghari sa Israel sa ikaduhang tuig sa paghari sa anak ni Josafat nga si Jehoram didto sa Juda.
18: Ang tanang nabuhat ni Ahasias nahisulat sa Kasaysayan sa mga Hari sa Israel.