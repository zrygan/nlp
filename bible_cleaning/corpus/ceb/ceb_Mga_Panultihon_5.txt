1: Anak, matngoni ug pamatia ang akong kaalam ug kahibalo
2: aron masayod ka unsaon pagkinabuhig matarong ug ang imong mga pulong magpaila nga ikaw maalamon.
3: Ang mga ngabil sa daotang babaye tam-is sama sa dugos ug ang iyang mga halok hawot sama sa lana sa olibo
4: apan inigkahuman sa tanan, ang ibilin lamang niya mao ang kapait sama sa panyawan ug ang kasakit sama sa samad sa espada.
5: Dad-on ka niya ngadto sa kalibotan sa mga patay ug ang dalan nga iyang gilaktan mao ang dalan sa kamatayon.
6: Dili siya magpabilin sa dalan paingon sa kinabuhi kondili motipas siya apan dili siya masayod niini.
7: Busa pamati kanako, mga anak, ug ayaw gayod kalimti ang akong gisulti.
8: Likay nianang matanga sa babaye! Ayaw pagduol bisan sa pultahan sa iyang balay!
9: Kon buhaton mo kini, mahiadto sa lain ang imong dungog ug mamatay ka nga batan-on pa sa mga kamot sa mga tawo nga walay kaluoy.
10: Ang imong kinabuhi pahimuslan sa mga langyaw ug ang imong hinagoan mahiadto sa ubang tawo.
11: Mag-agulo ka inigpinal na nimo ug ang imong kaunoran ug kusog hinayhinayon pagkuha gikan kanimo
12: ug moingon ka, Nganong wala man gayod ako mosabot? Nganong wala man gayod ako pabadlong?
13: Wala ako mamati sa akong mga magtutudlo o magtagad kanila.
14: Ug sa kalit naulawan hinuon ako atubangan sa nagtigom nga katawhan.
15: Ayaw paglimbong sa imong asawa ug siya lamang ang imong higugmaon.
16: Kon aduna kay mga anak sa ubang babaye, dili sila makahatag kanimog kaayohan.
17: Kinahanglan nga ang imong mga anak motubo aron motabang kanimo ug dili ang mga langyaw.
18: Busa pagmalipayon uban sa imong asawa ug pagmaya uban sa babaye nga imong kapikas
19: matahom ug madanihon siya ingon sa lagsaw. Paglipay sa iyang kaanyag ug tugoti nga hupngon ka niya sa iyang gugma.
20: Anak, nganong ihatag mo man ang imong gugma sa laing babaye? Nganong palabihon mo man ang katahom sa asawa sa laing tawo?
21: Nakita sa Ginoo ang tanan mong gibuhat. Nagbantay siya kanimo bisan asa ka paingon.
22: Ang mga sala sa tawong daotan lit-ag alang sa iyang kaugalingon ug maunay siyag kalaang sa iyang kaugalingong sala.
23: Mamatay siya kay wala man siyay pagpugong sa kaugalingon. Ang iyang kabuang mao ray magdala kaniya ngadto sa lubnganan.