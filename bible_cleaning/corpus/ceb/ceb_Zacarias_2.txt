1: Sa laing panan-awon, nakita ko ang usa ka tawo nga nagdalag igsusukod.
2: Unya giingnan ko siya, Asa ka paingon?
: Ug gitubag ako niya, Sukdon ko ang Jerusalem aron masayran ko ang iyang gitas-on ug gilapdon.
3: Ug unya ang anghel nga akong gikasulti miduol kanako ug misugat kaniya ang laing anghel.
4: Ang anghel nga akong gikasulti miingon kaniya, Dagan ngadto sa batan-on nga nagdalag igsusukod ug ingna siya, Ang Jerusalem pagapuy-an sama sa mga balangay nga walay paril tungod kay daghan man kaayo ang mga tawo ug mga kahayopan nga mamuyo niini.
5: Kay nagsaad ang Ginoo nga siya mahimong usa ka paril nga kalayo libot sa Jerusalem aron pagpanalipod niini ug magpuyo siya diha niini sa tanan niyang himaya.
67: Nag-ingon ang Ginoo , Gipatibulaag ko kamo sama sa upat ka hangin sa kalangitan apan karon biyai ang yuta sa Babilonia, kamong mga binihag, ug pamauli na kamo ngadto sa Jerusalem.
8: Ang maghilabot kaninyo sama rag naghilabot sa akong gimahal pag-ayo.
: Ang Ginoo nga Labing Gamhanan nagpadala kanako niining mensahe alang sa kanasoran nga nanakmit sa iyang katawhan
9: Tan-awa ninyo, kastigohon ko kamo ug sakmitan kamo sa nag-alagad kaninyo kaniadto.
: Unya mahibaloan sa tanan nga ang Ginoo nga Labing Gamhanan maoy nagpadala kanako.
10: Miingon ang Ginoo , Pag-awit kamo ug paglipay, O katawhan sa Sion, kay moanha ako ug mopuyo uban kaninyo.
11: Niadtong panahona daghan unya ang mga nasod nga modangop sa Ginoo ug sila mahimong iyang katawhan. Ug mopuyo siya uban kanila ug mahibaloan unya nila nga ang Ginoo nga Labing Gamhanan maoy nagpadala kaniya ngadto kanila.
12: Ug maiya sa Ginoo ang Juda ingon nga iyang bahin sulod sa balaang yuta ug pilion niya pag-usab ang Jerusalem.
13: Paghilom kamong tanan atubangan sa Ginoo kay moanhi siya gikan sa iyang balaang puloy-anan.