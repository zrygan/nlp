1: Unya may duha ka propeta, si Hageo ug si Zacarias nga anak ni Iddo, nga nagwali ngadto sa mga Judio sa Juda ug sa Jerusalem sa ngalan sa Dios sa Israel nga maoy nagdumala kanila.
2: Unya si Zerubabel nga anak ni Sealtiel ug si Jesua nga anak ni Jozadac misugod pagtukod pag-usab sa Templo sa Dios nga didto sa Jerusalem ug mitabang usab kanila ang duha ka propeta.
3: Sa mao gihapong higayon si Tatenai, ang gobernador sa lalawigan sa kasadpang bahin sa Suba sa Eufrates, ug si Setarbozenai ug ang ilang mga kaubang opisyal miadto sa Jerusalem ug miingon, Kinsay nagsugo kaninyo pagtukod ug paghuman niining maong Templo?
4: Gipangutana usab nila sila, Unsay ngalan sa mga tawo nga nagtukod niining Temploha?
5: Apan ang Dios nagbantay sa mga pangulo sa mga Judio ug wala sila pahunonga sa ilang mga kaaway hangtod nga ang usa ka taho moabot kang Dario ug madawat usab ang tubag bahin niini pinaagi sa usa ka sulat.
6: Ang kopya sa sulat ni Tatenai ug ni Setarbozenai ug sa iyang mga kaubang opisyal nga mao ang mga gobernador nga didto sa lalawigan sa kasadpang bahin sa Suba sa Eufrates gipadala nila ngadto kang Hari Dario.
7: Gitaho nila kining mosunod
: Alang kang Hari Dario, ang kalinaw mag-uban kanimo.
8: Angay mahibaloan sa hari nga miadto kami sa lalawigan sa Juda ug nakaplagan namo nga ang Templo sa gamhanang Dios gitukod pag-usab ginamit ang dagkong mga bato ug gipahiluna na ang mga sagbayan niini. Nagpadayon kining maong buluhaton uban sa dakong kakugi ug nagmalampuson.
9: Unya gipangutana namo kadtong mga pangulo, Kinsay nagsugo kaninyo pagtukod ug paghuman niining maong Templo?
10: Nangutana usab kami sa ilang ngalan alang sa imong kasayoran aron among isulat ang mga ngalan sa mga tawo nga maoy nangulo kanila.
11: Ug mao kini ang ilang gitubag kanamo: Mga alagad kami sa Dios sa langit ug sa yuta ug gitukod namo pag-usab ang Templo nga gitukod sa dugay nang katuigan. Gitukod ug gihuman kini sa usa ka bantogang hari sa Israel.
12: Apan tungod kay gihagit sa among katigulangan ang kasuko sa Dios sa langit, gitugyan sila ngadto kang Nabucodonosor nga hari sa Babilonia nga maoy migun-ob niining Temploha ug gibihag nila ang katawhan ngadto sa Babilonia.
13: Hinuon sa unang tuig sa paghari ni Ciro sa Babilonia, nagsugo siya nga kinahanglang tukoron pag-usab ang Templo sa Dios.
14: Ug ang mga galamiton nga bulawan ug plata sa Templo sa Dios nga gikuha ni Nabucodonosor gikan sa Templo sa Jerusalem ug gidala ngadto sa templo sa Babilonia, gipakuha ni Hari Ciro gikan sa templo sa Babilonia ug gihatag ngadto kang Sesbasar nga maoy iyang gihimo nga gobernador sa Juda.
15: Giingnan ni Ciro si Sesbasar, Dad-a kining mga galamiton sa Templo ug ibutang kini didto sa Templo sa Jerusalem ug ipatukod pag-usab ang Templo sa Dios diha sa nahimutangan niini kaniadto.
16: Unya miadto si Sesbasar ug gipahimutang niya ang pundasyon sa Templo nga didto sa Jerusalem ug sukad niadto hangtod karon nagpadayon ang pagtukod ug wala pa kini mahuman.
17: Busa kon ugaling nahimut-an sa hari, ipahimo ang usa ka pakisusi sa balay nga tipiganan sa mga dokumento sa hari didto sa Babilonia aron pagsuta kon tinuod ba nga nagsugo si Hari Ciro pagpatukod pag-usab niining Templo sa Dios didto sa Jerusalem. Ug suginli kami sa imong hukom mahitungod niini.