1: Niadtong panahona nasakit si Ezequias ug himalatyon na. Unya miadto kaniya si Isaias, ang anak ni Amos, ug giingnan siya, Kini ang giingon sa Ginoo , Pangandam kay mamatay ka na.
2: Miatubang si Ezequias sa bungbong ug nag-ampo siya sa Ginoo . Siya miingon,
3: O Ginoo , hinumdomi intawon nga nagmatinumanon ako diha kanimo sa bug-os kong kasingkasing ug gibuhat ko ang makapahimuot kanimo. Unya midanguyngoy si Ezequias.
4: Mibiya si Isaias sa hari apan sa wala pa gani siya makagawas sa tungatunga nga hawanan sa palasyo, giingnan siya sa Ginoo ,
5: Balik ngadto kang Ezequias nga pangulo sa akong katawhan ug ingna siya nga kini ang giingon sa Ginoo , ang Dios ni David nga imong katigulangan, Nadungog ko ang imong pag-ampo ug nakita ko ang imong mga luha. Ayohon ko ikaw ug sa ikatulong adlaw lakaw ngadto sa Templo.
6: Dugangan kog 15 ka tuig ang imong kinabuhi ug luwason ko ikaw ug kining siyudara gikan sa hari sa Asiria. Panalipdan ko kining siyudara tungod ug alang sa akong ngalan ug sa akong sulugoon nga si David.
7: Busa si Isaias nagpakuha ug dinukdok nga igos aron ihampol kini diha sa hubag ni Ezequias aron maayo siya.
8: Unya miingon si Ezequias kang Isaias, Unsa may ilhanan nga ayohon ako sa Ginoo ug nga makaadto ako sa Templo sa Ginoo sa ikatulong adlaw?
9: Miingon si Isaias, Kini ang ilhanan nga tumanon sa Ginoo ang iyang gisaad: makahimo ba ang anino pag-una ug napulo ka lakang o pagsibog ug napulo ka lakang?
10: Si Ezequias mitubag, Mas sayon nga mouna ug napulo ka lakang ang anino; ipasibog hinuon ang anino ug napulo ka lakang.
11: Ug nag-ampo si propeta Isaias ngadto sa Ginoo ug gipasibog sa Ginoo ang anino ug napulo ka lakang sa orasan ni Ahaz.
12: Niadtong panahona si Merodacbaladan, ang anak ni Baladan nga hari sa Babilonia, nagsugog mga tawo ngadto kang Ezequias dala ang mga sulat ug usa ka gasa kay nakabalita man siya nga nasakit si Ezequias.
13: Giabiabi sila ni Ezequias ug gipakita kanila ang tipiganan sa iyang bahandi: mga plata, bulawan, mga pahumot, mahalong lana ingon man ang tanan niyang mga hinagiban sa gubat. Wala gayoy gitago si Ezequias kanila.
14: Unya miadto si propeta Isaias kang Hari Ezequias ug giingnan niya, Unsa may gisulti niining mga tawhana? Ug taga diin man sila?
: Si Ezequias mitubag, Gikan sila sa layong nasod sa Babilonia.
15: Unya miingon si Isaias, Unsa may nakita nila sulod sa imong palasyo?
: Si Ezequias mitubag, Nakita nila ang tanan. Walay butang sulod sa akong mga tipiganan nga wala ko ipakita kanila.
16: Unya giingnan ni Isaias si Ezequias, Mao kini ang gisulti sa Ginoo ,
17: Moabot ang panahon nga dad-on ngadto sa Babilonia ang tanang butang nga anaa sa imong palasyo lakip ang gitipigan sa imong mga katigulangan. Wala gayoy mahibilin.
18: Bihagon usab ang uban mong mga anak ug himoon silang mga yunuko sa palasyo sa hari sa Babilonia.
19: Si Ezequias mitubag kang Isaias, Maayo ang gisulti sa Ginoo pinaagi kanimo. Miingon si Ezequias niini kay nagtuo man siya nga walay kasamok nga mahitabo sa panahon sa iyang paghari.
20: Nahisulat sa Kasaysayan sa mga Hari sa Juda ang tanang nabuhat ni Ezequias lakip ang iyang nahimo sa gubat ug ang paghimo niya sa linaw ug sa mga agianan sa tubig aron madala ang tubig ngadto sa siyudad.
21: Unya namatay si Ezequias ug ang iyang anak nga si Manases maoy mipuli kaniya paghari.