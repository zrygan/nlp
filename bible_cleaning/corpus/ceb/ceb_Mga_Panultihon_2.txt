1: Anak, timan-i ang gitudlo ko kanimo ug ayaw gayod kini kalimti.
2: Pamatia ang pagtulon-an nga maalamon ug paningkamoti ang pagsabot niini.
3: Paningkamoti gayod nga makabaton kag kahibalo ug paninguhaa nga makasabot ka.
4: Pangitaa kini sama sa imong pagpangitag plata o tinagong bahandi.
5: Kon buhaton mo kini, matugkad mo ang kahulogan sa pagbaton ug kahadlok ug pagtahod sa Ginoo ug molampos ka sa pagsabot bahin sa Dios.
6: Ang Ginoo maoy naghatag sa kaalam. Ang kahibalo ug pagsabot naggikan sa iyang mga pulong.
7: Naghatag siyag kaalam ug nanalipod sa mga matarong.
8: Bantayan niya ang mga makiangayon ug kadtong nagmatinumanon kaniya.
9: Kon mamati ka kanako, mahibalo ka unsay husto, matarong ug makiangayon. Masayod ka sa angay nimong buhaton.
10: Mahimo kang maalamon ug makahatag kanimog kalipay ang imong kaalam.
11: Manalipod kanimo ang imong maayong panabot
12: gikan sa pagbuhat ug daotan ug gikan sa mga tawong malimbongon,
13: mga tawo nga namiya sa matarong nga kinabuhi aron magkinabuhi diha sa kangitngit sa sala
14: ug malipay nga mobuhat ug daotan,
15: mga tawo nga daotan ug mga pamaagi.
16: Mahilikay ka usab sa daotang babaye nga modani kanimo pinaagi sa matahom nga mga pulong,
17: babaye nga maluibon sa iyang bana ug nalimot sa iyang balaang mga panumpa ngadto sa Dios.
18: Ang iyang panimuyo nagsubay sa dalan paingon sa kamatayon. Ang pag-adto didto mao ang pag-adto sa kalibotan sa mga patay.
19: Walay miduaw kaniya nga nakabalik. Dili na gayod siya makabalik sa dalan sa kinabuhi.
20: Busa pagkinabuhi sama sa mga tawong matarong ug subaya ang panig-ingnan sa mga matarong.
21: Ang mga matarong ug dungganan magpuyo dinhi sa atong yuta.
22: Apan ang mga tawong daotan hinginlan sa Dios gikan niining nasora ug ibton niya sama sa sagbot ang mga makasasala.