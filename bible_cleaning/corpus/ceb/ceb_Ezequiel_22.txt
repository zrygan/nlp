1: Giingnan ako sa Ginoo ,
2: Tawo, silotan mo ba ang siyudad nga napuno sa pinatyanay? Kon mao, ipakita kaniya ang iyang salawayong binuhatan.
3: Sultihi siya nga mao kini ang giingon sa Ginoong Dios Ikaw usa ka siyudad nga nagpatay sa kaugalingon mong katawhan ug naghimog mga diosdios aron paghugawhugaw sa imong kaugalingon. Karon ang imong takna nagsingabot na!
4: Sad-an ka sa mga kinabuhi nga imong gipamatay ug nahugawan ka tungod sa mga diosdios nga imong gipanghimo ug tungod niini nagdapit ka sa sayo mong kalaglagan. Busa gihimo ko ikaw nga kataw-anan ug bugalbugalan sa ubang kanasoran.
5: Ang anaa sa imong duol ingon man kadtong atua sa layo mobugalbugal kanimo tungod sa daotan mong dungog ug sa kasamok nga anaa kanimo.
6: Ang mga kadagkoan sa Israel nga anaa kanimo nagsalig sa ilang gahom ug mga mamumuno sila.
7: Ang imong mga lumolupyo walay tahod sa ilang mga ginikanan ug gilimbongan nila ang mga langyaw. Gidaugdaog nila ang mga ilo ug mga biyuda.
8: Giyaga-yagaan mo ang mga balaan nakong butang ug gipasipad-an ang Adlawng Igpapahulay.
9: Adunay pipila sa imong katawhan nga magbutangbutang sa uban aron ilang patyon. Ang uban mokaon sa mga hinalad ngadto sa mga diosdios ug magbuhat ug kalaw-ayan diha sa imong taliwala.
10: Ang uban kanila makighilawas sa asawa sa ilang amahan ug pugson nila ang mga babaye sa pagpakighilawas bisan kon giregla sila.
11: Ang uban usab makighilawas sa asawa sa iyang isigkatawo, sa ilang umagad nga babaye ingon man sa ilang igsoong babaye pinaagi sa amahan.
12: Ang uban mopatay tungod lamang sa kuwarta. Modawat kamog mga tanto ug nanglimbong kamo sa inyong isigkatawo ug nalimot kamo kanako, nag-ingon ang Ginoong Dios .
13: Busa silotan ko kamo tungod sa inyong pagpangilad ug pagpatay.
14: Magpadayon ba ang inyong kaisog o magpabilin bang lig-on ang inyong kamot sa panahon nga hukman ko na kamo? Ako, ang Ginoo , nagsulti niini ug buhaton ko gayod kini.
15: Patibulaagon ko kamo ngadto sa kanasoran ug wagtangon ko ang inyong kahugaw.
16: Pakaulawan kamo sa ubang kanasoran ug makaila unya kamo nga ako mao ang Ginoo .
17: Ug miingon na usab kanako ang Ginoo ,
18: Tawo, ang katawhan sa Israel sama na lamang sa walay bili nga bronsi, estanyo, puthaw ug tingga nga nahibilin diha sa hudno human sa pagtunaw sa plata.
19: Busa miingon ang Ginoong Dios Tungod kay wala na man kamoy bili, tigumon ko kamo sa Jerusalem.
20: Ug sama nga tigumon ang plata, ang bronsi, ang puthaw, ang tingga ug ang estanyo diha sa usa ka hudno ug daoban aron matunaw, tungod sa akong kasuko ug kapungot tigumon ko usab kamo ug isulod sa hudno aron matunaw.
21: Tigumon ko kamo ug daoban sa kalayo sa akong kapungot ug matunaw kamo sa taliwala niini.
22: Ingon nga matunaw ang plata diha sa usa ka hudno, matunaw usab kamo diha sa Jerusalem ug masayran ninyo nga ako, ang Ginoo , maoy nagpahamtang kaninyo sa akong kasuko.
23: Ug giingnan ako sa Ginoo ,
24: Tawo, sultihi ang Jerusalem nga siya usa ka siyudad nga wala hinloi o wala ulani sa panahon sa akong kapungot.
25: Ang iyang mga kadagkoan sama sa nagngulob nga liyon nga nagkuniskunis sa iyang gitukob. Gilamoy nila ang mga tawo ug gikuha nila ang mga bahandi ug ang mga mahalong butang. Daghan ang mga nangabiyuda tungod sa ilang pagpamatay.
26: Gisupak sa mga pari ang akong balaod ug gipasipad-an ang akong balaang mga butang; managsama alang kanila ang mga butang nga balaan ug dili balaan, ang hinlo ug ang dili hinlo ug wala nila panumbalinga ang akong mga Adlawng Igpapahulay. Sa ingon nga paagi wala ako tahora sa katawhan sa Israel.
27: Ang iyang mga kadagkoan sama sa mga lobo nga nagkuniskunis sa ilang mga tinukob, nagpaagas ug dugo ug naghunos sa mga kinabuhi aron sila madato.
28: Gitabonan sa iyang mga propeta ang ilang mga sala pinaagi sa mini nga mga panan-awon ug bakak nga mga panagna. Miingon sila, Mao kini ang giingon sa Ginoong Dios bisag wala ako magsulti niini.
29: Nanglimbong ug nangawat ang mga dato. Gidaugdaog nila ang mga kabos ug mga timawa ug gilimbongan nila ang mga dumuduong.
30: Nangita akog tawo diha kanila nga maoy motukod sa paril ug manalipod sa lungag niini aron dili ko na kini gun-obon sa adlaw nga ipahamtang ko ang akong kapungot apan wala akoy nakit-an.
31: Busa gipahamtang ko kanila ang akong kasuko; gipuo ko sila sa kalayo sa akong kapungot ug gipaninglan ko sila sa ilang binuhatan, nag-ingon ang Ginoong Dios .