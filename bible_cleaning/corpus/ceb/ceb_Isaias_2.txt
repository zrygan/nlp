1: Kini mao ang mensahe nga gihatag sa Dios kang Isaias nga anak ni Amos bahin sa Juda ug sa Jerusalem
2: Sa umaabot nga mga adlaw
: ang bukid diin nahimutang ang Templo
: mahimong labing habog sa tanan;
: molabaw kini sa kabungtoran.
: Daghang kanasoran ang mag-ambahan sa pag-adto didto
3: ug ang ilang katawhan moingon,
: Manungas kita sa bukid sa Ginoo,
: ngadto sa Templo sa Dios ni Jacob,
: aron tultolan kita niya sa iyang mga dalan
: ug maglakat kita subay sa iyang agianan.
: Kay gikan sa Sion mogula ang balaod
: ug sa Jerusalem makigsulti ang Ginoo ngadto sa iyang katawhan.
4: Husayon niya ang kanasoran
: ug hukman ang daghang katawhan;
: ang ilang mga espada himoon nilang punta sa daro
: ug himoong galab ang ilang mga bangkaw;
: unya dili na mag-away ang kanasoran
: o magbansay pa alang sa pagpakiggubat.
5: O mga kaliwat ni Jacob,
: ngari, manlakaw kita subay sa kahayag sa Ginoo .
6: O Dios, gisalikway mo ang imong katawhan, ang mga kaliwat ni Jacob,
: kay daghan na ang mga naghimog salamangka gikan sa sidlakan ug sa Filistia,
: ug gisunod nila ang mga buhat sa mga langyaw.
7: Daghang plata ug bulawan ang ilang yuta
: ug naghingapin ang ilang bahandi;
: daghan silag mga kabayo
: ug dili maihap ang ilang mga karwahi.
8: Nalukop sa mga diosdios ang ilang yuta,
: ug nagsimba sila sa mga binuhat sa ilang mga kamot.
9: Silang tanan maulawan gayod;
: ayaw sila pasayloa, O Ginoo .
10: Pasalipod sa mga bato ug tago sa yuta
: aron paglikay sa kasuko sa Ginoo ,
: sa iyang gahom ug sa iyang himaya.
11: Niadto unyang adlawa,
: ang garbo ug ang pagkamapahitas-on sa tawo putlon,
: ug ang Ginoo lamang maoy pasidunggan.
12: Kay may adlaw nga gitagana ang Ginoo nga Labing Gamhanan
: aron pagsilot sa tanang mga mapahitas-on,
: sa tanang gamhanan ug halangdon.
13: Putlon niya ang tag-as nga mga sidro sa Lebanon
: ug ang tanang tugas sa Basan,
14: ingon man ang tanang habog nga kabukiran ug kabungtoran;
15: ang tanang habog nga tore
: ug ang tanang kota nga lig-on.
16: Tundagon niya ang dagko ug maanindot nga mga barko sa Tarsis
17: ug ipaubos ang mapahitas-on
: ug kuhaan sa dungog ang mga garboso;
: niadto unyang adlawa ang Ginoo lamang maoy pasidunggan.
18: Ang mga diosdios hingpit nga mahanaw.
19: Ug ang katawhan manulod sa mga lungib
: diha sa mga pangpang ug sa mga lungag sa yuta,
: aron paglikay sa kasuko sa Ginoo ug sa iyang gahom ug himaya
: inig-anhi niya aron pagsilot sa kalibotan.
20: Niadto unyang adlawa
: ilabay sa katawhan ngadto sa mga ilaga ug sa mga kabog ang ilang mga diosdios nga plata ug bulawan.
21: Manulod sila sa lungib diha sa mga bato, ug mangatkat sila sa mga pangpang
: aron paglikay sa kasuko sa Ginoo ug sa iyang gahom ug himaya,
: inig-anhi niya aron pagsilot sa kalibotan.
22: Ayaw saligi ang tawo kay mubo ra siyag kinabuhi;
: unsa bay bili niya?