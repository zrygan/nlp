1: Unya gisugo ako sa Ginoo sa pagpalit ug tadyaw ug gisugo sa pagdalag mga pangulo sa katawhan ug pipila ka gulanggulang nga mga pari
2: aron sa pag-adto sa gawas sa ganghaan nga ginganlag Ganghaan sa mga Buak nga Tadyaw didto sa Walog sa Hinom. Didto gipasangyaw sa Ginoo kanako ang iyang gisulti kanako.
3: Gisugo ako sa Ginoo nga ingnon ko ang katawhan, Pamati kamong mga hari sa Juda ug katawhan sa Jerusalem sa akong isulti. Ang Ginoo nga Labing Gamhanan, ang Dios sa Israel nag-ingon: Padad-an ko kining dapita ug matang sa katalagman nga makabungog sa dalunggan sa tanan.
4: Buhaton ko kini tungod kay mibiya ang katawhan kanako ug gihugawhugawan nila kining dapita pinaagi sa paghalad ngadto sa mga diosdios nga wala hiilhi nila bisan gani sa ilang katigulangan ug sa mga hari sa Juda. Gilukop nila sa dugo sa mga tawong inosente kining dapita
5: ug nagtukod silag mga halaran alang kang Baal aron didto sunogon nila ingon nga halad ang ilang mga anak. Wala ko sila sugoa niini ug wala gani ako makahunahuna niini.
6: Busa ako, ang Ginoo , nag-ingon nga moabot ang panahon nga kining dapita dili na nganlag Tofet o Walog sa Hinom kondili Walog nga Ihawanan.
7: Niining dapita gun-obon ko ang tanang plano sa katawhan sa Juda ug sa Jerusalem. Ipabuntog ko sila sa ilang mga kaaway aron mangamatay sila sa gubat. Ipakaon ko ang ilang mga patayng lawas sa mga langgam ug mga ihalas nga mananap.
8: Ipahamtang ko niining siyudara ang makalilisang nga katalagman aron ang tanang mahilabay malisang ug mahikurat sa ilang makita.
9: Palibutan sa ilang mga kaaway ang siyudad aron patyon sila. Tungod sa kagutom mokaon na lamang sila sa ilang isigkatawo ug bisan sa ilang kaugalingong mga anak.
10: Unya gipabuak sa Ginoo kanako ang tadyaw atubangan sa mga tawo nga akong kauban
11: ug gipasuginlan sila nga ang Ginoo nga Labing Gamhanan nag-ingon, Pusgayon ko kining katawhan ug kining siyudara sama sa pagpusgay mo sa tadyaw nga yuta aron dili na kini matibuok pag-usab. Adto na lamang sa Tofet ipanglubong ang mga patay nila kay wala na may igong kalubngan diha sa siyudad.
12: Ingnon ko niini pagsilot ang siyudad ug ang iyang mga lumolupyo. Himoon ko kining sama sa Tofet. Ako, ang Ginoo mao ang nagsulti niini.
13: Ang kabalayan sa Jerusalem, ang mga palasyo sa hari sa Judaang tanan gayong balay diin sa ilang mga atop nagsunog silag mga insenso alang sa mga bituon ug diin naghalad silag mga ilimnon alang sa mga diosdiosmahisama kahugaw sa Tofet.
14: Unya mibiya ako sa Tofet diin gisugo ako sa Ginoo sa pagsangyaw sa iyang gisulti. Miadto ako sa hawanan sa Templo ug gisuginlan ko ang tanang katawhan
15: nga ang Ginoo nga Labing Gamhanan, ang Dios sa Israel, nag-ingon, Ipahamtang ko niining siyudara ug sa kasikbit nga kalungsoran ang tanang silot nga akong gihisgotan kay gahi man kamog ulo ug dili mopatuo kanako.