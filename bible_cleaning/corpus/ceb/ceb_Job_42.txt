1: Unya mitubag si Job sa Ginoo ,
2: Nasayod ako nga gamhanan ka kaayo
: ug mahimo mo ang tanan nga buot mong buhaton.
3: Nangutana ka nganong nagduhaduha ako
: sa imong kaalam nga unta wala man akoy kahibalo.
: Nagsulti ako bahin sa mga butang nga wala ko hisabti,
: mga kahibulongang butang nga dili ko gayod matukib.
4: Imo akong giawhag sa pagpamati kanimo
: ug sa pagtubag sa imong mga pangutana.
5: Kaniadto nasayod lamang ako sa gisulti kanako sa uban,
: apan karon nakita ko na gayod ikaw sa kaugalingon kong mata.
6: Busa naulaw ako sa tanan kong gisulti
: ug naghinulsol ako pinaagi sa pagbolibod ug abo.
7: Human sa pagpakigsulti sa Ginoo kang Job, giingnan niya si Elifas, Nasuko ako kanimo ug sa duha mo ka higala kay wala kamo magsulti sa tinuod bahin kanako sama sa akong alagad nga si Job.
8: Busa pagkuha kamog pito ka torong baka ug pito ka laking karnero ug ihatag kini kang Job ug ihalad kini alang sa inyong sala. Si Job mag-ampo alang kaninyo ug pamation ko ang iyang pag-ampo ug dili ko kamo pakaulawan sumala sa angay unta kaninyo kay wala kamo magsulti sa tinuod bahin kanako sama sa gibuhat ni Job.
9: Gituman ni Elifas, ni Bildad ug ni Sopar ang gisugo kanila sa Ginoo ug gitubag sa Ginoo ang pag-ampo ni Job.
10: Unya, human makaampo si Job alang sa iyang tulo ka higala, gibalik sa Ginoo ang kadato ni Job ug gidoble pa kini.
11: Unya ang tanang igsoon ni Job ug mga higala niya kaniadto miduaw kaniya ug mitambong sa iyang kombira didto sa iyang balay. Gipadayag nila ang ilang pahasubo tungod sa gipahamtang kaniya sa Ginoo . Ang matag usa kanila mihatag kaniyag salapi ug singsing nga bulawan.
12: Gipanalanginan sa Ginoo ang kataposang mga adlaw ni Job labaw pa kay sa kaniadto. Napanag-iya ni Job ang 14,000 ka karnero, 6,000 ka kamelyo, 2,000 ka baka ug 1,000 ka asno.
13: Nakabaton siyag pito ka anak nga lalaki ug tulo ka anak nga babaye.
14: Ginganlan niyag Jemima ang kamagulangan, ang ikaduha Kesiya ug ang kamanghoran Keren-Hapu.
15: Walay babaye nga sama katahom sa mga anak ni Job sa tibuok kalibotan. Gibahinan sila ni Job sa iyang katigayonan uban sa ilang mga igsoong lalaki.
16: Human niini, si Job nabuhi pag 140 ka tuig ug nakakita pa siya sa iyang mga apo ug sa mga apo sa iyang mga apo.
17: Unya namatay siya nga tigulang na kaayo.