1: Ang Ginoo miingon kang Moises,
2: Ingna ang mga Israelita nga kon may maghimo ug espesyal nga panaad nga usa ka tawo ngadto sa Ginoo , ang tumbas nga bili sa tawo mao ang mosunod
3: ang bili sa lalaki nga nagpanuigon gikan sa 20 ngadto sa 60 ka tuig, 570 ka gramos nga plata sumala sa opisyal nga sukdanan nga gigamit sa Dapit nga Balaan;
4: kon babaye siya, 340 ka gramos nga plata ang iyang bili;
5: gikan sa panuigon nga lima ka tuig ngadto sa 20 ka tuig, 228 ka gramos nga plata ang bili sa lalaki ug 114 gramos sa babaye.
6: Ug ang gikan sa panuigon nga usa ka bulan ngadto sa lima ka tuig, ang bili sa lalaki 57 ka gramos nga plata ug sa babaye 34 ka gramos.
7: Gikan sa 60 ka tuig o kapin ang kagulangon, ang inyong ibili kaniya kon lalaki siya 171 ka gramos nga plata ug kon babaye siya 114 ka gramos.
8: Kon ang tawo nga maoy nanaad dili makaabot sa bili, kinahanglan dad-on niya ang tawo nga hingtungdan ngadto sa pari ug ang pari maoy mohatag ug bili sumala sa maabot sa tawo nga naghimo sa panaad.
9: Kon mananap ang ihalad ngadto sa Ginoo , ang mananap mahimong sagrado.
10: Kinahanglan dili kini niya ilisan o bayloan ug bisan unsa, bisan pa kon ang iilis niya maayo pa kay niini o dili ba hinuon sama kamaayo niini. Kon bayloan gayod niya kini ug laing mananap, ang mananap nga iyang gibaylo ug ang mananap nga iyang gibayloan mahimong balaan.
11: Kon ang mananap nga gikasaad ngadto sa Ginoo mananap nga mahugaw ug dili angayng ikahalad ngadto sa Ginoo , dad-on niya kini ngadto sa pari
12: ug hatagan kinig bili ug mao na gayod kini ang bili niinimaayo man kini o may tatsa.
13: Apan kon ang naghalad sa mananap buot molukat niini, mopuno siya paghatag ug ikalimang bahin sa gibili niini.
14: Kon may maghalad sa iyang balay ngadto sa Ginoo aron kini mahimong balaan, presyohan kini sa pari ug ang iyang ipresyo sa balay mao na gayod ang bili niini.
15: Ug kon ang naghalad sa balay buot molukat niini, mopuno siya paghatag ug ikalimang bahin sa gipresyo niini ug ang balay mahibalik kaniya.
16: Kon may maghalad ngadto sa Ginoo ug bahin sa yuta nga iyang napanunod, ang pagpresyo niini ipasikad sa gidaghanon sa ipugas niini: 570 ka gramos nga plata sa matag 50 ka gantang nga igpupugas nga sebada.
17: Kon atol sa Tuig sa Kalipay ang iyang paghalad sa maong uma, ipasikad ang presyo niini sa gidaghanon sa mga tuig hangtod sa sunod nga Tuig sa Kalipay.
18: Apan kon sa human na sa Tuig sa Kalipay niya ihalad kini, kuwentahon sa pari ang bili niini sa salapi ug kunhoran ang gibili ninyo sa maong uma sumala sa gidaghanon sa tuig nga nahibilin hangtod nga moabot ang sunod nga Tuig sa Kalipay.
19: Kon ang tawong naghalad sa uma buot molukat niini, mopuno siya paghatag ug ikalimang bahin sa salapi nga gibili niini ug mahibalik kini kaniya.
20: Apan kon dili siya buot molukat sa uma o kon iyang gibaligya ang uma ngadto sa laing tawo, dili na kini malukat.
21: Kon hatagan na kini ug kagawasan sa Tuig sa Kalipay, mahimo kini nga balaan alang sa Ginoo ug kay gihalad man kini maiya na kini sa mga pari.
22: Kon maghalad siyag uma nga iyang pinalit ug dili bahin sa yuta nga iyang napanunod,
23: presyohan kini sa pari sumala sa gidaghanon sa mga tuig hangtod sa Tuig sa Kalipay ug bayran sa tawo ang gipresyo niini niana gayong adlawa ug mahimo na kining balaan alang sa Ginoo .
24: Sa Tuig sa Kalipay iuli ang yuta sa nagbaligya niini nga maoy tinuod nga tag-iya kay kabilin man kini nga napanunod niya.
25: Ang tanang pagpresyo ipasikad sa opisyal nga sukdanan nga gigamit sa Dapit nga Balaan.
26: Apan dili mahimo nga ihalad ngadto sa Ginoo ang panganay sa mga mananap sanglit iya na man kini sa Ginoo tungod sa pagkapanganay niini, baka man kini o karnero.
27: Ug kon mananap kini nga hugaw, malukat niya kini sa bili nga gihatag ninyo sa maong mananap ug mopuno pa gayod kamo ug ikalimang bahin sa gipresyo niini. Kon dili kini lukaton, ibaligya kini sa bili nga gihatag niini.
28: Apan bisan unsang butang nga gihalad na sa usa ka tawo ngadto sa Ginoo , tawo siya o mananap o uma nga iyang napanunod, dili kini ikabaligya o malukat. Ang tanan nga gihalad alang sa Ginoo balaan kaayo alang kaniya.
29: Dili na malukat ang tawo nga gihalad, kinahanglan nga patyon gayod siya.
30: Iya sa Ginoo ang tanang ikapulo gikan sa abot sa yutasa inani gikan sa uma o sa bunga sa mga kahoy; balaan kini alang sa Ginoo .
31: Kon may buot molukat sa bisan unsang ikapulo niya, modugang siya pagbayad ug ikalimang bahin sa bili niini.
32: Ang tanang ikapulo sa mga baka ug mga karnero iphon sa nag-atiman sa maong mga hayop ginamit ang iyang sungkod ug ang matag ikanapulo nga hayop ihatag sa Ginoo ingon nga balaan.
33: Kinahanglan nga dili niya susihon kon maayo bang hayop ang naihap nga ikanapulo o dili ba. Dili usab niya kini mabayloan. Kon bayloan man gani niya kini, ang iyang gibaylo ingon man ang iyang gibayloan mahimong balaan ug dili na kini malukat.
34: Mao kini ang mga sugo nga gihatag sa Ginoo kang Moises didto sa Bukid sa Sinai alang sa mga Israelita.