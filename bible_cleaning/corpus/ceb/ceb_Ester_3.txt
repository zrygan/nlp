1: Human niadto gipatas-an ni Hari Ahasuero ang katungdanan ni Haman nga anak ni Hamedata nga kaliwat ni Agag ug gihimo siyang labaw sa tanang kadagkoan nga uban kaniya.
2: Ug ang tanang sulugoon sa hari nga diha sa ganghaan sa palasyo miyukbo kang Haman kay may sugo man ang hari bahin niini. Apan si Mardoqueo wala moyukbo kang Haman.
3: Unya ang mga sulugoon sa hari nga didto sa ganghaan sa palasyo miingon kang Mardoqueo, Nganong gilapas mo man ang sugo sa hari?
4: Adlaw-adlaw mao kini ang ilang gisulti kang Mardoqueo apan wala niya sila tagda. Gisuginlan nila si Haman bahin niini aron gayod pagsuta kon mosalir ba ang mga pulong ni Mardoqueo kay nagsulti man kanila si Mardoqueo nga siya usa ka Judio.
5: Sa pagkakita ni Haman nga wala moyukbo o motahod kaniya si Mardoqueo, nasuko siya pag-ayo.
6: Apan dili siya buot nga si Mardoqueo ray iyang mapatay. Busa tungod kay nasayran man niya nga si Mardoqueo usa ka Judio, nagtinguha siya pagpamatay sa tanang Judio nga mao ang katawhan ni Mardoqueo sa tibuok gingharian ni Ahasuero.
7: Sa ika-12 nga tuig sa pagmando ni Hari Ahasuero, sa unang bulan nga mao ang bulan sa Nisan, nagsugo si Haman nga himoon ang usa ka ripa nga gitawag nila ug purim aron pagtino sa hustong adlaw sa pagtuman sa iyang laraw. Ang ika-13 nga adlaw sa ika-12 nga bulan, ang bulan sa Adar maoy napilian.
8: Unya miingon si Haman kang Hari Ahasuero, May usa ka pundok sa katawhan nga nagkatibulaag sa tibuok mong gingharian ug mitipon sila sa imong katawhan sa tanang lalawigan. Ang ilang mga balaod lahi sa mga balaod sa ubang katawhan ug wala nila tumana ang mga balaod sa hari busa dili makaayo sa hari kon tugotan sila pagbuhat sa ilang gusto.
9: Kon kahimut-an sa hari magpakanaog unta siyag usa ka sugo nga pamatyon sila ug mobayad akog 375 ka toniladang plata sa mga tawo nga maoy mopatuman sa sugo sa hari ug ang maong salapi ibutang nila sa panudlanan sa hari.
10: Busa gikuha sa hari ang iyang singsing ug gihatag ngadto kang Haman nga kaliwat ni Agag nga anak ni Hamedata, ang kaaway sa mga Judio.
11: Unya ang hari miingon kang Haman, Gitugyan ko kanimo ang salapi ingon man ang katawhan busa buhata ang gituohan mong maayo.
12: Busa sa ika-13 nga adlaw sa unang bulan, gipatawag ni Haman ang mga sekretaryo sa hari ug gipasulat kanila ang usa ka pahibalo. Ang maong pahibalo gisulat sa pinulongan ug sa paagi sa pagsulat sa matag lalawigan nga sakop sa gingharian ug gipadala ngadto sa tanang magmamando, gobernador ug mga opisyal. Gipadala kini ubos sa ngalan ni Hari Ahasuero ug gisilyohan sa iyang singsing.
13: Ang maong mga sulat gipadala sa mga mensahero ngadto sa tanang lalawigan nga sakop sa gingharian nga kinahanglan pamatyon ug puohon ang tanang mga Judio sulod sa usa ka adlaw: sa ika-13 nga adlaw sa ika-12 nga bulan nga mao ang bulan sa Adar ug nga kinahanglan sakmiton ang ilang mga kabtangan.
14: Usa ka kopya sa maong kasugoan ipadala ngadto sa matag lalawigan ug ipahibalo ngadto sa tanang katawhan aron mangandam sila nianang adlawa.
15: Midali pag-adto ang mga sinugo sa hari ug ang maong sugo gipakanaog didto sa Susa, ang ulohang siyudad. Samtang ang hari ug si Haman nag-inom, ang siyudad sa Susa nagubot.