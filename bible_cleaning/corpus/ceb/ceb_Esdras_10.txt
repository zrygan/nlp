1: Samtang naghilak si Esdras nga nag-ampo ug naghapa atubangan sa Templo sa Dios nga nagsugid sa mga kalapasan sa katawhan sa Israel, miduol kaniya ang dakong pundok sa mga lalaki, mga babaye ug mga bata gikan sa tibuok Israel ug nanghilak usab sila.
2: Ug si Secanias, anak ni Jehiel nga kaliwat ni Elam, miingon kang Esdras, Gisalikway namo ang atong Dios kay nangasawa man kami sa mga babayeng langyaw. Apan bisan pa niini may paglaom gihapon ang Israel.
3: Busa isaad ta sa atong Dios nga hinginlan nato kining mga babayhana ug ang ilang mga kabataan sumala sa imong tambag ug sa mga may kahadlok sa sugo sa atong Dios ug tumanon nato ang Balaod.
4: Himoa kini kay kami magpaluyo kanimo.
5: Busa gipapanumpa ni Esdras ang mga pangulong pari ug ang mga Levita ug ang tibuok Israel aron ilang tumanon ang tanan nga giingon ni Secanias.
6: Unya si Esdras migula sa Templo sa Dios ug miadto sa lawak ni Johanan, ang anak ni Eliasib. Didto natulog siya. Wala siya mokaon o moinom kay nagbangotan man siya tungod sa pagkawalay pagtuo sa mga nabihag.
7: Unya gihimo ang usa ka pahibalo ngadto sa tibuok Juda ug Jerusalem, ngadto sa tanang nabihag nga nahibalik, nga kinahanglan magtigom sila sa Jerusalem.
8: Kon adunay dili makaanha sulod sa tulo ka adlaw sumala sa sugo sa mga opisyal ug sa mga kadagkoan, sakmiton ang iyang mga kabtangan ug hinginlan siya sa kapunongan sa mga nabihag.
9: Unya ang tanang mga lalaki sa Juda ug sa Benjamin nagtigom sa Jerusalem sulod sa tulo ka adlaw. Ika-20 kadto nga adlaw sa ikasiyam nga bulan. Unya ang tanang katawhan nanglingkod sa atubangan sa Templo sa Dios, nanagkurog tungod sa kahadlok ug sa kusog nga ulan.
10: Ug si Esdras nga pari mitindog ug miingon, Nakasala kamo kay nangasawa man kamog mga langyaw ug tungod niini gidugangan ninyo ang sala sa Israel.
11: Busa karon isugid ang inyong mga sala ngadto sa Ginoo , ang Dios sa inyong katigulangan, ug tumana ninyo ang iyang kabubut-on. Bulag kamo sa katawhan sa ubang nasod ug sa inyong mga asawa nga langyaw.
12: Unya ang katawhan nga nagtigom mitubag sa makusog nga tingog, Husto kana; kinahanglang buhaton namo ang imong giingon.
13: Apan daghan ang mga tawo ug kusog ang ulan niining panahona ug dili kami makaantos sa katugnaw kon walay kapasilongan. Dili usab kini mahimo sa usa o duha lamang ka adlaw kay daghan kaayo kanamo ang nahiapil niining salaa.
14: Kining maong gimbuhaton itugyan nato sa atong kadagkoan. Ang tanan nga nangasawag langyaw kinahanglan moanhi sa panahon nga gitakda uban sa mga kadagkoan ug maghuhukom sa tanang siyudad hangtod nga ang kapungot sa atong Dios kanato mohunong ug mahupay na.
15: Ang misupak niini mao lamang si Jonatan nga anak ni Asahel ug si Jahzeias nga anak ni Tikva ug gipaluyohan sila ni Mesullam ug ni Sabbetai nga usa ka Levita.
16: Unya gituman gayod kini sa mga nabihag nga nahibalik na ug si Esdras, ang pari, nagpili ug mga tawo nga angay mangulo sa mga panimalay sa ilang mga katigulangan sumala sa ilang tagsatagsa ka banay. Sa unang adlaw sa ikanapulo nga bulan, nagtigom sila aron pagsabotsabot mahitungod niining butanga
17: ug sa unang adlaw sa unang bulan nahuman nilag husay ang tanan nga nangasawag langyaw.
18: Kini mao ang talaan sa mga tawo nga may mga asawa nga langyaw
: Mga pari , gilista sumala sa banay
: Sa banay ni Jesua ug sa iyang mga igsoon nga mga anak ni Jozadac: si Maasias, si Eliezer, si Jarib ug si Gedalias.
19: Misaad sila sa pagbulag sa ilang mga asawa ug naghalad silag toro nga karnero agig halad alang sa ilang mga sala.
20: Sa banay ni Immer: si Hanani ug si Zebadias
21: Sa banay ni Harim: si Maasias, si Elias, si Semaias, si Jehiel ug si Uzias
22: Sa banay ni Pasur: si Elioenai, si Maasias, si Ismael, si Netanel, si Jozabad ug si Elasa
23: Mga Levita
: si Jozabad, si Simei, si Kelaias gitawag usab ug Kelita, si Petahias, si Juda ug si Eliezer
24: Mga musikero
: si Eliasib
: Mga guwardiya sa Templo
: si Shallum, si Telem ug si Uri
25: Ang uban
: Sa banay ni Paros: si Ramias, si Izzias, si Malquias, si Mijamin, si Eleazar, si Hasabias ug si Benaias
26: Sa banay ni Elam: si Matanias, si Zacarias, si Jehiel, si Abdi, si Jeremot ug si Elias
27: Sa banay ni Zatu: si Elioenai, si Eliasib, si Matanias, si Jeremot, si Zabad ug si Aziza
28: Sa banay ni Bebai: si Jehohanan, si Hananias, si Zabai ug si Atlai
29: Sa banay ni Bani: si Mesullam, si Malluc, si Adaias, si Jasub, si Sheal ug si Jeremot
30: Sa banay ni Pahatmoab: si Adna, si Chelal, si Benaias, si Maasias, si Matanias, si Besalel, si Binnui ug si Manases
31: Sa banay ni Harim: si Eliezer, si Issija, si Malquias, si Semaias, si Simeon,
32: si Benjamin, si Malluc ug si Semarias
33: Sa banay ni Hashum: si Mattenai, si Mattatta, si Zabad, si Elifelet, si Jeremai, si Manases ug si Simei
34: Sa banay ni Bani: si Maadai, si Amram, si Uel,
35: si Benaias, si Bedeias, si Cheluhi,
36: si Vanias, si Meremot, si Eliasib,
37: si Mattanias, si Mattenai, si Jaasu
38: Sa banay ni Binnui: si Simei,
39: si Selemias, si Natan, si Adaias,
40: si Macnadebai, si Sasai, si Sarai,
41: si Azarel, si Selemias, si Semarias,
42: si Shallum, si Amarias, ug si Jose
43: Sa banay ni Nebo: si Jeiel, si Mattitias, si Zabad, si Zebina, si Jaddai, si Joel ug si Benaias
44: Kini silang tanan adunay mga asawa nga langyaw. Gibulagan nila sila ug gihinginlan nila sila ug ang ilang mga anak.