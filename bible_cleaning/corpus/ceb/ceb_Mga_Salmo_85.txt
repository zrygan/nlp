1: O Ginoo , nagmaluluy-on ka sa imong yuta
: gipahiuli mo sa maayong kahimtang ang Israel.
2: Gipasaylo mo ang mga sala
: ug kalapasan sa imong katawhan.
3: Wala ka na masuko kanila;
: wala ka na mapungot.
4: Ipahiuli kami pag-usab, O Dios nga among manluluwas,
: ug ayaw na kamig kasuk-i!
5: Masuko ka ba kanamo hangtod sa kahangtoran?
: Ang imong kapungot molungtad ba hangtod sa tanang kaliwatan?
6: Lig-ona kami pag-usab
: ug kami nga imong katawhan magdayeg kanimo.
7: Ipakita kanamo, O Ginoo , ang imong gugma nga walay paglubad
: ug luwasa kami.
8: Namati ako sa gisulti sa Ginoong Dios,
: nagsaad siyag kalinaw kanamo nga iyang katawhan
: kon dili kami mobalik sa among mga binuang.
9: Sa walay duhaduha
: andam siya pagluwas niadtong nagtahod ug nahadlok kaniya,
: ug ang iyang himaya magpabilin sa among yuta.
10: Magkahiusa ang gugma ug ang pagkamaunongon;
: maghagkanay ang katarong ug kalinaw.
11: Ang pagkamaunongon sa tawo mobuswak paitaas gikan sa yuta,
: ug ang katarong sa Dios modungaw gikan sa langit.
12: Ang Ginoo maghatag kanatog kaayohan
: ug mohatag ug daghang abot ang atong yuta.
13: Ang katarong mag-una kaniya
: ug mag-andam sa dalan alang kaniya.