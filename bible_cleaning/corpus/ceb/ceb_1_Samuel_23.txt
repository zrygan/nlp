1: Unya may nagsugilon kang David nga gisulong sa mga Filistihanon ang Kela ug gipangawat nila ang mga bag-ong ani nga trigo.
2: Busa nagpakisayod si David sa Ginoo , Adtoon ko ba ug sulongon ang mga Filistihanon?
: Ug miingon ang Ginoo kang David, Lakat ug sulonga ang mga Filistihanon ug luwasa ang Kela.
3: Apan giingnan si David sa iyang mga sakop, Bisag ania kita sa Juda, nangahadlok na kami. Unsa pa kaha kon moadto kita sa Kela aron pagsulong sa mga Filistihanon?
4: Busa nagpakisayod si David pag-usab sa Ginoo ug giingnan siya sa Ginoo Adtoa ang Kela kay itugyan ko kanimo ang mga Filistihanon.
5: Ug si David ug ang iyang mga tawo miadto sa Kela ug nakig-away sila sa mga Filistihanon. Daghan silag napatay ug nakailog silag mga baka. Busa naluwas ni David ang mga lumolupyo sa Kela.
6: Sa pagkagiw ni Abiatar nga anak ni Ahimelec ngadto kang David didto sa Kela, gidala niya ang epod.
7: May nakabalita kang Saul nga si David atua sa Kela. Ug miingon si Saul, Gitugyan na gayod siya sa Dios kanako kay misulod man siya sa usa ka lungsod nga kinutaan ug may mga ganghaan nga rehas nga puthaw.
8: Unya gimandoan niya ang iyang mga sakop sa pagsulong sa Kela.
9: Nasayod si David nga si Saul naglarawg daotan batok kaniya busa giingnan niya ang pari nga si Abiatar, Dad-a nganhi ang epod.
10: Unya nag-ampo si David, O Ginoo , Dios sa Israel, nakabalita ako nga si Saul moanhi sa Kela aron paggun-ob sa lungsod tungod kanako nga imong ulipon.
11: Itugyan ba kaha ako sa mga taga-Kela ngadto kang Saul? Moanhi ba gayod si Saul sumala sa akong nabalitaan? O Ginoo , Dios sa Israel, tubaga intawon ako!
: Ug miingon ang Ginoo , Moanhi siya.
12: Itugyan ba kaha ako ug ang akong mga sakop ngadto kang Saul? Si David nangutana.
: Ug ang Ginoo miingon, Oo, itugyan ka nila.
13: Unya si David ug ang iyang mga 600 ka sakop mibiya sa Kela nga walay klaro nga paingnan. Sa pagkasayod ni Saul nga nakalayas si David, wala siya mopadayon pagsulong.
14: Si David mitago didto sa kamingawan sa kabungtoran sa Sip. Nagpadayon pagpangita si Saul kaniya apan wala itugyan sa Dios si David kang Saul.
15: Nahibalo si David nga si Saul nangita kaniya aron siya patyon.
: Didto si David sa kamingawan sa Sip sa Hures.
16: Niining higayona, si Jonatan nga anak ni Saul miadto kang David didto sa Hures aron pagdasig kaniya uban sa mga pasalig nga panalipdan siya sa Dios.
17: Giingnan niya si David, Ayaw kahadlok kay ang akong amahan dili makakaplag kanimo. Mahimo kang hari sa Israel ug ako ang mahimo mong luyoluyo. Nasayod niini ang akong amahan.
18: Unya naghimo silag kasabotan atubangan sa Ginoo . Human niini, nagpabilin si David sa Hures ug mipauli si Jonatan.
19: Unya ang mga lumolupyo sa Sip miadto kang Saul didto sa Gibeah ug giingnan nila si Saul, Wala ka ba diay mahibalo nga si David atua magtago duol sa among dapit sa langub sa Hures sa bukid sa Hakila sa habagatan sa Jesimon?
20: Busa, Kamahalan, mao man kahay imong tuyo ang pagdakop kaniya, adtoa siya kay amo siyang itugyan kanimo.
21: Ug miingon si Saul, Panalanginan unta kamo sa Ginoo kay gikaluy-an man ninyo ako.
22: Lakat kamo ug susiha pa gayod ninyo ug siguroha nga makita ninyo ang dapit nga iyang gitagoan ug pakigkitai usab ang nakakita kaniya kay may nagsugilon kanako nga abtik si David.
23: Busa panid-i ninyo ang tanan niyang tagoanan ug balik kamo kanako kon masiguro na ninyo kini. Unya mouban ako kaninyo ug kon mitipon siya sa linibo ka katawhan sa Juda, pangitaon ko gihapon siya.
24: Busa nanglakaw sila nga nag-una kang Saul ngadto sa Sip. Niadtong higayona, si David ug ang iyang mga sakop didto na sa kamingawan sa Maon sa yuta sa Araba sa habagatan sa Jesimon.
25: Nagpadayon pagpangita kaniya si Saul ug ang iyang mga sakop. Ug gisuginlan niini si David busa miadto siya sa dakong bato sa kamingawan sa Maon. Sa dihang nakabalita si Saul niini, gipangita niya si David.
26: Miadto si Saul sa pikas nga bahin sa bukid, samtang si David ug ang iyang mga tawo didto usab sa pikas. Nagdali si David aron paglikay kang Saul samtang si Saul ug ang iyang mga sundalo nagkaduol na kang David ug sa iyang mga tawo aron pagdakop kanila.
27: Unya may sinugo nga nagpahibalo kang Saul aron papaulion siya kay misulong ang mga Filistihanon.
28: Busa wala na lamang mopadayon si Saul paggukod kang David ug nakig-away siya sa mga Filistihanon. Busa kadtong batoha gihinganlag Bato nga Gitagoan ni David.
29: Human niini, si David miadto sa Enggadi ug didto na sila mipuyo sa mga kota niini.