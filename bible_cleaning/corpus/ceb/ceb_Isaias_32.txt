1: May usa unya ka hari nga maghari diha sa katarong,
: ug ang iyang kadagkoan mangulo uban ang hustisya.
2: Ang matag usa kanila mahimong tagoanan panahon sa subasko ug sa bagyo,
: sama sa tubig didto sa dapit nga nagmala,
: ug sama sa landong sa dakong bato didto sa diserto.
3: Kadtong makakita ug makadungog
: dili na magpakabuta-bungol.
4: Mahimo na silang mapailubon,
: masinabuton ug matinud-anon sa ilang ipamulong.
5: Dili na isipong but-an ang hungog
: o ilhong matarong ang mga limbongan.
6: Kay ang sulti sa buangbuang pulos walay hinungdan
: ug daotan siyag mga laraw;
: ang iyang buhat ug sulti
: pulos pagbugalbugal sa Ginoo .
: Wala niya pakan-a ang gigutom
: o painuma ang giuhaw.
7: Ang tawong daotan daotag binuhatan;
: naglaraw siya sa paglimbong sa mga kabos
: ug paghikaw kanila sa ilang katungod.
8: Apan ang tawong matarong dili manlimbong
: ug barogan niya ang katarongan.
9: Mga babaye nga nagkinabuhi nga haruhay ug wala lang magtagad,
: pamati kamo kanako!
10: Mga usa ka tuig sukad karon
: mangurog na kamong mga babaye nga mga dato ug walay kabalaka,
: kay sa tingpamupo sa ubas wala na kamoy mapupo.
11: Busa pangurog kamo sa kahadlok,
: mga dato nga babaye ug walay kabalaka;
: paghukas kamo ug pagtapis ug sako.
12: Pukpoka ninyo ang inyong mga dughan tungod sa kaguol,
: kay ang tabunok nga kaumahan
: ug ang mabungahong kaparasan nangadaot,
13: ingon man ang yuta sa akong katawhan
: nga mga sampinit na lay nanurok;
: panghilak kamo tungod sa pagkahanaw sa malipayong panimalay
: ug sa masadyang siyudad.
14: Kay biyaan sa katawhan ang siyudad ingon man ang palasyo;
: ang bungtod ug ang bantayanan mahimo nang kamingawan;
: mahimo na kining puy-anan sa mga ihalas nga asno
: ug sibsibanan sa mga karnero.
15: Apan ipadala sa Dios kanato ang iyang Espiritu,
: ug mahimo nang mabungahong kaumahan ang diserto,
: ug mohatag ug daghang abot ang kaumahan.
16: Unya maghari ang hustisya ug katarong sa tibuok nasod.
17: Ang tanan mobuhat sa katarong
: ug motunhay ang kalinaw hangtod sa kahangtoran.
18: Magpuyo nga malinawon ang katawhan sa Dios,
: ug mahilayo na sa katalagman.
19: Unya mangahulog ang tibug-ok nga yelo
: ug mabugnaw ang kalasangan
: ug ang tibuok siyudad magmalinawon.
20: Bulahan ang tanang nananom daplin sa katubigan,
: ug may malinawong sibsibanan ang baka ug asno.