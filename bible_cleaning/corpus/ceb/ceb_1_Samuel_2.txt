1: Unya nag-ampo si Hana ug miingon,
: Nagmalipayon ako tungod sa gibuhat sa Ginoo kanako
: kay gilipay man ako niya.
: Gikataw-an ko ang akong mga kaaway
: kay giluwas man ako sa Dios.
2: Walay balaan sama sa Ginoo , wala gayoy sama kaniya;
: walay dalangpanan sama sa atong Dios.
3: Ayaw kamo pangandak o pagpagarbo
: kay ang Ginoo nga Dios nasayod sa tanan
: ug hukman niya ang mga buhat sa tawo.
4: Nangabali ang mga pana sa mga tawong kusgan
: apan nalig-on ang mga huyang.
5: Nagpasuhol na aron makakaon ang kaniadto mga busog
: ug nabusog na ang kaniadto gigutom.
: Nanganak ug pito ang kaniadto wala manganak
: apan nag-inusara na lamang ang kaniadto daghag anak.
6: Ang Ginoo mopatay ug mohatag pagbalik sa kinabuhi;
: mobanlod siya ngadto sa Seol ug siya usay mopagawas.
7: Ang Ginoo maoy magbuot kinsay iyang himoong dato
: ug kinsay iyang himoong pobre.
: Siya ang mopaubos ug siya usab ang motuboy.
8: Gikan sa yuta bangonon niya ang kabos
: ug alsahon ang nalup-og sa abo
: ug palingkoron niya sila tupad sa mga prinsipe
: ug hatagag harianong lingkoranan.
: Kay iya man sa Ginoo ang mga patukoranan sa kalibotan
: ug diha niini gipahimutang niya ang kalibotan.
9: Bantayan niya ang lakang sa mga masinugtanon,
: apan ang mga daotan mangahanaw sa kangitngitan;
: kay dili magmadaogon ang tawo pinaagi sa iyang kaugalingong kusog.
10: Mangapuo ang mga kaaway sa Ginoo ;
: mosinggit siya batok kanila gikan sa kalangitan.
: Hukman sa Ginoo ang tibuok kalibotan;
: ang iyang hari hatagan niyag kusog,
: ug lig-onon niya ang gahom sa iyang dinihog.
11: Unya mipauli si Elcana sa iyang balay didto sa Rama apan ang bata nga si Samuel nagpabilin sa Silo ug nag-alagad sa Ginoo ingon nga katabang sa pari nga si Eli.
12: Ang mga anak ni Eli pulos bugoy. Wala silay pagtahod sa Ginoo
13: o sa iyang mga lagda bahin sa mga butang nga mapangayo sa mga pari gikan sa katawhan. Kon may maghalad ug mananap nga sunogon, ang sulugoon sa pari moduol nga magdalag dakong tinidor samtang gilat-an pa ang karne.
14: Iyang ituslok kini sa kawa ug ang tanan nga madala sa dakong tinidor maiya sa pari. Mao kini ang gibuhat sa mga anak ni Eli sa halad sa mga Israelita nga moadto didto sa Silo.
15: Ug sa dili pa sunogon ang tambok, ang sulugoon sa pari moduol ug moingon sa tawo nga naghalad ug mananap nga sunogon, Hatagig unod ang pari aron iyang isugba kay dili siya modawat ug karne nga linat-an kondili hilaw.
16: Kon ang tawo moingon kaniya, Ipasunog una nila ang tambok unya makahimo ka na sa pagkuha kutob sa imong gusto, ang sulugoon sa pari motubag, Dili kana mahimo. Kinahanglan ihatag mo kini karon kanako kay kon dili, ilogon ko kini.
17: Dako ang sala nga nahimo sa mga anak ni Eli batok sa Ginoo kay ila mang gipanamastamasan ang mga halad.
18: Sa samang higayon, ang bata nga si Samuel nagpadayon sa pag-alagad sa Ginoo ug nagsul-ob siya ug epod nga lino.
19: Matag tuig ang iyang inahan maghimo kaniyag bisti ug dad-on niya kini kang Samuel inig-adto niya ug sa iyang bana sa templo aron paghalad sa tinuig nga halad-mananap nga sunogon.
20: Unya panalanginan ni Eli si Elcana ug ang iyang asawa ug ingnan niya sila, Ang Ginoo maghatag unta kaninyog dugang mga anak tungod kay gihatag man ninyo si Samuel ngadto sa Ginoo . Human niini namauli sila.
21: Gipanalanginan sa Ginoo si Hana ug nanamkon siya ug nanganak pag tulo ka lalaki ug duha ka babaye. Ug ang bata nga si Samuel nagtubo nga nag-alagad sa Ginoo .
22: Niining higayona, si Eli tigulang na kaayo ug nadungog niya ang tanan nga gibuhat sa iyang mga anak ngadto sa mga Israelita ug ang ilang pagpakighilawas sa mga babaye nga nag-alagad didto sa ganghaan sa Tolda nga Tagboanan.
23: Ug giingnan niya sila, Nganong gibuhat man ninyo kini? Nakadungog ako gikan sa mga tawo mahitungod sa inyong mga buhat nga daotan.
24: Mga anak, dili maayo ang balita nga akong nabati gikan sa katawhan sa Ginoo .
25: Kon makasala ang usa ka tawo sa iyang isigkatawo, panalipdan siya sa Dios. Apan kon ang hisad-an sa tawo mao ang Ginoo , kinsa may makapanalipod kaniya?
: Apan wala nila panumbalinga ang sulti sa ilang amahan kay ang Ginoo nakahukom na man sa pagpatay kanila.
26: Sa laing bahin ang bata nga si Samuel nagtubo ug gikahimut-an sa Ginoo ug sa mga tawo.
27: Unya may propeta nga nakigkita kang Eli ug miingon kaniya, Mao kini ang giingon sa Ginoo Gipaila ko ang akong kaugalingon sa banay sa imong katigulangan nga si Aaron sa didto pa sila sa Ehipto ug ulipon pa sa Paraon.
28: Gipili ko siya gikan sa tanang banay sa Israel aron mahimo nga akong pari nga mag-alagad sa halaran ug magsunog sa insenso ug magsul-ob ug epod nga lino nga sagrado sa akong atubangan. Gihatag ko sa banay sa imong katigulangan ang tanang mga halad nga sunogon gikan sa katawhan sa Israel.
29: Nganong gikaibgan man nimo ang akong mga hayop nga ighahalad ug ang mga halad nga akong gisugo nga himoon nimo? Nganong gipasidunggan man nimo ang imong mga anak labaw kay kanako? Gipatambok mo sila pinaagi sa labing maayong bahin sa mga halad sa akong katawhan, ang Israel.
30: Busa miingon ang Ginoo , ang Dios sa Israel, Akong gisaad nga ang imong banay ug ang banay sa imong amahan mag-alagad kanako hangtod sa hangtod. Apan karon ang Ginoo nagpahayag, Dili ko kana buhaton kay ang nagpasidungog kanako pasidunggan ko usab ug ang nagsalikway kanako isalikway ko usab.
31: Dili na madugay ug moabot ang adlaw nga pamatyon ko ang tanang batan-ong lalaki sa imong panimalay ug banay aron nga sa imong panimalay wala nay moabot sa pagkatigulang.
32: Unya ikaw masubo ug masina nga magsud-ong sa kauswagan nga ihatag ko sa Israel apan wala nay moabot pagkatigulang sa imong panimalay.
33: Ang sakop sa imong banay nga tugotan ko pagpadayon sa pag-alagad sa akong halaran ilikay ko sa mga paghilak ug sa kagul-anan. Ang uban mong kaliwat mangamatay sa espada.
34: Ug ang mahitabo sa imong duha ka anak nga si Hopni ug si Pinehas mahimong ilhanan alang kanimo. Silang duha magdungan ug kamatay.
35: Unya magtudlo akog pari nga buotan nga motuman sa akong kabubut-on. Lig-onon ko ang iyang banay ug mag-alagad siya sa akong dinihogan nga hari hangtod sa hangtod.
36: Ug ang bisag kinsa nga mahibilin sa imong banay mangayo kaniyag salapi ug pan ug mohangyo nga himoon silang pari aron sila makakaon.