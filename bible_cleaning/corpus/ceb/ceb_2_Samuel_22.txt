1: Gisulti ni David ngadto sa Ginoo ang mga pulong niining awit sa adlaw nga siya giluwas sa Ginoo gikan sa tanan niyang mga kaaway ug kang Saul
23: Ang Ginoo mao ang akong bato ug kota,
: ang Dios nga akong dalangpanan.
: Ang Ginoo mao ang akong gisaligan
: kay siya ang nanalipod, nagluwas ug nagtago kanako gikan sa kakuyaw.
4: Nagsangpit ako sa Ginoo nga angay daygon
: kay naluwas ako gikan sa akong mga kaaway.
5: Kay sa dihang gilibotan ako sa mga balod sa kamatayon,
: nahadlok ako sa bul-og sa mga tawong daotan,
6: nagapos ako sa mga pisi sa Seol
: ug naghulat kanako ang mga lit-ag sa kamatayon.
7: Sa akong kalisdanan gisangpit ko ang Ginoo nga akong Dios.
: Didto sa iyang templo nadungog niya ang akong tingog
: ug miabot kini sa iyang dalunggan.
8: Nauyog ug natay-og ang kalibotan,
: mikurog ug gikusokuso sa linog ang mga sukaranan sa kalangitan
: kay nasuko man siya.
9: Nanggula ang mga aso gikan sa iyang ilong
: ug ang nagdilaab nga kalayo gikan sa iyang baba.
: Misilaob ang mga uling tungod sa kainit niini.
10: Gipaus-os niya ang langit ug nanaog siya.
: Diha sa ilalom sa iyang tiil ang dakong kangitngit.
11: Mikabayo siya sa usa ka kerubin ug unya milupad;
: nakita siya diha sa mga pako sa hangin.
12: Gihimo niya ang kangitngit ug bagang panganod sa natigom nga tubig ingon nga iyang pandong.
13: Gikan sa kahayag sa iyang atubangan
: nanggula ang nagdilaab nga mga baga.
14: Midahunog ang Ginoo gikan sa langit
: ug ang Labing Halangdon mipabati sa iyang tingog.
15: Gikatag niya pagpana ang mga udyong
: ug gipakilatan niya sila ug gibuntog.
16: Unya nakita ang mga kanal sa kinahiladman sa kadagatan
: ug nadayag ang mga sukaranan sa kalibotan
: sa pagkasuko sa Ginoo , sa pagpangusmo sa iyang ilong.
17: Gikan sa itaas gikab-ot ako niya,
: gikan sa lalom nga katubigan gibunlot ako niya.
18: Giluwas ako niya gikan sa gamhanan kong kaaway,
: gikan sa nanagdumot kanako kay sa kusog gilupig ako nila.
19: Midasmag sila kanako sa adlaw nga ako naalaot,
: apan gipanalipdan ako sa Ginoo .
20: Ngadto sa lapad nga dapit gidala ako niya;
: iya akong giluwas kay nahimuot man siya kanako.
21: Gigantihan ako sa Ginoo sumala sa akong pagkamatarong;
: gigantihan ako niya kay wala man akoy sala.
22: Kay gituman ko man ang kabubut-on sa Ginoo
: ug wala ako mobiya sa akong Dios.
23: Kay wala ko hikalimti ang mga sugo niya
: o isalikway ang iyang mga balaod.
24: Wala siyay ikasaway kanako
: kay wala man akoy sala.
25: Busa gigantihan ako sa Ginoo sumala sa akong pagkamatarong,
: sumala sa akong kahinlo sa atubangan niya.
26: O Ginoo , matinud-anon ikaw sa matinud-anon kanimo,
: ug sa mga matarong gipakita mo nga ikaw matarong.
27: Sa putli nagpakita ka sa imong pagkaputli,
: ug sa tawo nga daotan nagpakita ka nga ikaw daotan.
28: Luwason mo ang mga mapaubsanon
: apan nagtan-aw ka sa mga mapahitas-on aron imo silang ipaubos.
29: Ikaw gayod, O Ginoo , ang akong kahayag
: ug ikaw, O Dios, ang nagdan-ag sa akong kangitngit.
30: Oo, uban kanimo, mabuntog ko ang usa ka tropa
: ug pinaagi sa imong tabang malukso ko ang usa ka kota.
31: Kining akong Dios hingpit;
: tumanon gayod sa Ginoo ang iyang saad
: ug manalipod siya sa modangop kaniya.
32: Kay kinsa ba ang Dios kondili ang Ginoo ?
: Ug kinsa man ang saligan kondili ang atong Dios?
33: Kini ang Dios nga maoy malig-on kong dalangpanan
: ug gibantayan niya ako.
34: Ang mga tiil ko gihimo niyang sama sa mga tiil sa osa
: ug gipanalipdan ako niya didto sa kabungtoran.
35: Gibansay niya ang akong kamot alang sa pagpakiggubat
: aron makabingat ug pana nga bronsi ang akong mga bukton.
36: Gihatag mo kanako ang taming sa imong kaluwasan,
: ug ang imong panabang naghimo kanakong gamhanan.
37: Gihatagan mo akog lapad nga dapit nga akong katumban
: ug wala ako mahidakin-as.
38: Gilutos ko ang akong mga kaaway ug gilaglag ko sila
: ug wala ko sila lung-i hangtod nga nahurot ko sila pagpatay.
39: Napuo ko sila ug gipalapsan kog bangkaw ug wala na sila makabangon;
: nangapukan ug gitumban ko sila.
40: Kay gihatagan mo akog kusog alang sa pakiggubat,
: gipahilukapa mo sa akong tiilan ang nanag-ataki kanako.
41: Gipasibog mo ang akong mga kaaway,
: ug gipatay ko ang nagdumot kanako.
42: Nangita silag makaluwas kanila, apan wala silay hikaplagan;
: nagsangpit sila sa Ginoo , apan wala sila tubaga.
43: Gipinopino ko sila sama sa abog sa yuta
: ug giyatakyatakan sama sa lapok sa dalan.
44: Giluwas mo ako aron dili makig-away sa mga katawhan;
: gihimo mo akong pangulo sa kanasoran,
: ang katawhan nga wala ko hiilhi nga nag-alagad kanako.
45: Ang mga langyaw miduol kanako
: ug sa pagkabati nila kinsa ako, mitahod sila kanako.
46: Nawad-an sa kaisog ang mga langyaw,
: ug kanako nanuol nga nagkurog gikan sa ilang mga tagoanan.
47: Buhi ang Ginoo ! Dalaygon ang akong dalangpanan!
: Hatagan untag dakong pasidungog ang akong Dios nga maoy akong dalangpanan,
48: ang Dios nga naghatag kanako sa gahom sa pagpanimalos
: ug nagpukan sa mga tawo sa akong tiilan.
49: Gilikay mo ako gikan sa akong mga kaaway
: ug gipadaog mo ako batok kanila,
: giluwas ako nimo sa mga tawong bangis.
50: Busa daygon ko ikaw, O Ginoo , taliwala sa kanasoran.
: Awiton ko ang mga pagdayeg alang sa imong ngalan.
51: Mga dagkong kadaogan gihatag niya sa iyang hari
: ug gipakita niya ang gugmang walay paglubad ngadto sa pinili niyang hari,
: kang David ug sa iyang mga kaliwat hangtod sa kahangtoran.