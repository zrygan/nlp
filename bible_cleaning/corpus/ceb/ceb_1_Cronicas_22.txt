1: Busa miingon si David, Anhi dinhi tukora ang Templo sa Ginoo nga Dios ug ang halaran nga sunogan sa mga halad sa mga Israelita.
2: Gitigom ni David ang mga langyaw nga diha nagpuyo sa Israel ug iyang gisugo ang mga batid nga motabas sa mga bato aron pag-andam ug mga bato nga magamit sa pagtukod sa Templo sa Dios.
3: Nag-andam usab si David ug daghang puthaw nga ilansang ug ipugong sa mga pultahan. Nag-andam usab siyag daghan kaayong bronsi
4: ug daghan kaayong kahoyng sidro kay gidad-an man si David ug daghan kaayong sidro sa mga taga-Sidon ug sa mga taga-Tiro.
5: Matod ni David, Ang akong anak nga si Solomon batan-on ug kulang pa sa kasinatian. Gikinahanglan nga ang Templo nga pagatukoron alang sa Ginoo dako kaayo ug dili hitupngan sa kabantog ug katahom sa tibuok kalibotan. Busa akoy mangandam alang niini. Busa nagtigom si David ug daghan kaayong materyales sa wala pa siya mamatay.
6: Unya gipatawag niya si Solomon nga iyang anak ug iyang gimandoan sa paghimog Templo alang sa Ginoo , ang Dios sa Israel.
7: Giingnan niya si Solomon, Anak, dako ang akong tinguha sa paghimog Templo alang sa Ginoo nga akong Dios.
8: Apan giingnan ako sa Ginoo , Daghan kag napatay ug nakasalmot ka sa daghang gubat busa ayaw pagtukod ug Templo alang kanako.
9: May umaabot kang anak ug mahimo siyang tawo nga makigdaiton. Hatagan ko siyag kalinaw gikan sa iyang mga kaaway nga naglibot kaniya. Solomon ang ingalan kaniya kay hatagan kog kalinaw ang Israel samtang siya maoy hari.
10: Siya maoy magtukod ug templo alang kanako. Mahimo siyang akong anak ug ako maiyang amahan ug palungtaron ko ang iyang gingharian dinhi sa Israel sa walay kataposan.
11: Anak, ubanan ka sa Ginoo , aron molampos ka pagtukod sa Templo sa Ginoo nga imong Dios sumala sa iyang giingon bahin kanimo.
12: Hatagan ka unta sa Ginoo ug kaalam ug salabotan aron nga sa dihang paharion ka na niya sa Israel matuman mo gayod ang kasugoan sa Ginoo nga atong Dios.
13: Kon tumanon mo ang mga tulomanon ug kasugoan nga gihatag sa Ginoo kang Moises alang sa Israel, magmauswagon ka. Pagmaisogon ug ayaw kahadlok.
14: Gihagoan ko pag-ayo ang pagtigom ug mga materyales aron magamit pagtukod sa Templo sa Ginoo . Nagtigom akog mga 3,400 ka toniladang bulawan ug mga 34,000 ka toniladang plata, bronsi ug puthaw nga dili maisip ang gibug-aton tungod sa kadaghan. May giandam pa gayod akong daghan kaayong kahoy ug mga bato. Kinahanglan nga imo pa gayod kining dugangan.
15: Daghan kag mga tawo nga magamit mo sa pagtrabaho: mga tigsapsap sa bato, mga kantero, mga panday ug mga tawo nga hanas sa nagkalainlaing buhat sama sa paghimog mga butang nga
16: bulawan, plata, bronsi ug puthaw. Busa lihok na ug sugdi karon dayon! Ang Ginoo mag-uban kanimo!
17: Gimandoan usab ni David ang tanang kadagkoan sa Israel sa pagtabang kang Solomon nga iyang anak. Giingnan niya sila,
18: Giubanan kamo sa Ginoo ug gihatagan kamo niyag kalinaw. Gitugyan sa Ginoo nganhi sa akong mga kamot ang mga nagpuyo niining yutaa ug nabuntog sila atubangan sa Ginoo ug sa katawhan sa Israel.
19: Tinguhaa sa bug-os ninyong hunahuna ug kasingkasing ang pag-alagad kang Yahweh nga inyong Dios. Tindog ug tukora ninyo ang Templo ni Yahweh nga Dios aron ang Sudlanan sa Kasabotan ni Yahweh ug ang mga sagradong butang sa Dios madala ngadto sa iyang Templo.