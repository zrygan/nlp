1: Nakapanaad ako
: sa dili gayod pagtan-aw ug babaye uban sa law-ay nga hunahuna.
2: Unsa may buhaton kanato sa Dios nga Labing Gamhanan,
: ug unsa may ibalos niya kanato sa atong nahimo?
3: Dili ba padad-an niyag katalagman
: ug kadaot kadtong nagpakasala?
4: Apan nasayod ang Dios sa tanan kong buhat
: ug nakita niya ang tanan kong lakang.
5: Ipanumpa ko nga wala gayod ako
: makabuhat ug daotan ug wala akoy gilimbongan.
6: Mahimong timbangon ako sa Dios,
: ug makita niya nga ako dili sad-an.
7: Kon mitipas ako sa hustong dalan
: o nagpadani sa daotan,
: ug kon namansahan sa sala ang akong kamot,
8: nan, laglaga ang akong mga tanom,
: o ipakaon sa laing tawo ang akong abot.
9: Kon naibog ako sa asawa sa akong isigkatawo,
: ug sa tago nag-atang sa gawas sa iyang balay,
10: nan, mahimo nga ang akong asawa
: magdulot ug pagkaon sa laing lalaki ug makigdulog kaniya;
11: kay ngil-ad kaayo ang maong sala ug angay silotan sa kamatayon.
12: Sama kini sa makalaglag nga kalayo sa impiyerno,
: nga mout-ot sa tanan nga akoa.
13: Kon usa sa akong mga sulugoon magmulo batok kanako,
: paminawon ko siya ug hatagag kaangayan.
14: Kon dili ko kini buhaton,
: unsaon ko man pag-atubang sa Dios?
: Unsa may akong ikasulti kon hukman na ako sa Dios?
15: Dili ba ang Dios nga nagbuhat kanako
: mao usay nagbuhat sa akong mga sulugoon?
16: Wala gayod ako magdumili
: pagtabang sa mga kabos ug sa mga biyuda,
17: ug gipakaon ko ang mga ilo.
18: Giatiman ko sila sa tibuok kong kinabuhi.
19: Kon may nagkinahanglan ug bisti,
: apan walay ikapalit,
20: hatagan ko siyag bisting delana
: nga gikan gayod sa akong mga karnero.
: Ug daygon ako niya sa kinasingkasing gayod.
21: Kon nakalimbong ako kaniya nga wala nay ginikanan,
: kay nasayod na ako nga wala siyay dag-anan sa hukmanan,
22: nan, mabali unta ang akong bukton,
: ug matangtang gikan sa akong abaga.
23: Dili gayod ako makabuhat niining butanga
: kay nahadlok man ako sa silot sa Dios.
24: Wala gayod ako magsalig sa bahandi
25: o magpasigarbo sa akong kadato.
26: Wala ko gayod simbaha ang adlaw bisan pa sa iyang kahayag
: o ang bulan sa iyang katahom;
27: wala gayod ako matintal paghimo niini.
28: Ang maong sala silotan sa kamatayon,
: kay kini maoy pagsalikway sa Dios nga Labing Gamhanan.
29: Wala ako malipay sa dihang nag-antos ang akong mga kaaway,
: o mahimuot sa dihang nahiagom silag katalagman.
30: Wala gayod ako makasala
: pinaagi sa pag-ampo nga mamatay unta sila.
31: Ang tanang tawo nga nag-alagad kanako
: nasayod nga kanunay kong giabiabi ang mga dumuduong.
32: Gipasaka ko sa akong balay ang mga langyaw
: ug wala ko gayod sila pahigdaa sa kadalanan.
33: Ang uban naninguha pagtabon sa ilang sala,
: apan wala ko gayod kini buhata.
34: Wala gayod ako mahadlok sa isulti sa mga tawo,
: o magpakahilom o magpuyo lamang sa balay
: tungod sa kahadlok sa ilang pagyam-id.
35: Wala bay mamati kanako?
: Ipanumpa ko nga matuod ang tanan kong gisulti.
: Patubaga kanako ang Dios nga Labing Gamhanan.
: Kon gisulat pa unta ang mga sumbong
: nga gipasaka batok kanako aron mabasa ko kini,
36: ikuwentas ko gayod kini ug ipakita sa tanan.
37: Isulti ko sa Dios ang tanan nga nabuhat ko,
: ug dili ako maulaw pag-atubang kaniya.
38: Kon inilog ko ang yuta nga akong giuma
: gikan sa matuod nga tag-iya niini,
39: kon nagkaon ako sa abot niini
: apan gipaantos ko sa gutom ang mga mag-uuma nga nagtanom niini,
40: nan, manubo unta ang mga sagbot
: ug mga sampinit inay trigo ug sebada.
: Kini ang kataposang gisulti ni Job.