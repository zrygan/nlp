1: Pagtigom kamo, O walay ulaw nga nasod,
2: sa dili pa kamo abugon sama sa uhot nga ipadpad,
: sa dili pa modangat kaninyo ang adlaw sa kasuko sa Ginoo .
3: Pangitaa ninyo ang Ginoo ,
: kamong tanang mapaubsanon ug nagmasinugtanon sa iyang mga sugo.
: Buhata ang matarong ug pagmapaubsanon,
: basin pag mahilikay kamo inig-abot sa adlaw sa kasuko sa Ginoo .
4: Ang siyudad sa Gaza biyaan ug magmingaw na ang Ascalon;
: ang lumolupyo sa Asdod palayason sa pagkaudto,
: ug patibulaagon ang katawhan sa Ekron gikan sa ilang siyudad.
5: Alaot kamong mga lumolupyo sa kabaybayonan,
: kamong mga Filistihanon.
: Gihukman kamo sa Ginoo .
: Laglagon kamo niya ug walay mahibilin kaninyo.
6: Ikaw, O kabaybayonan, mahimo unyang pasibsibanan ug toril sa mga kahayopan.
7: Ang kabaybayonan panag-iyahon unya sa nahibiling kaliwat sa banay sa Juda,
: ug ila kining himoong pasibsibanan;
: inigkagabii adto sila mangatulog sa kabalayan sa Ascalon.
: Makig-uban kanila ang Ginoo nga ilang Dios,
: ug himoon sila nga magmauswagon na usab.
8: Miingon ang Ginoo ,
: Nadungog ko ang mga pagbugalbugal sa taga-Moab,
: ug ang mga pagbiaybiay sa mga Amonihanon batok sa akong katawhan;
: nanghambog sila nga mailog nila ang yuta sa akong katawhan.
9: Busa kay buhi man ako,
: ang Ginoo nga Labing Gamhanan ug Dios sa Israel,
: himoon ko ang Moab nga sama sa Sodoma,
: ug ang Ammon himoon kong sama sa Gomora;
: ang ilang yuta malukop sa mga sampinit ug sa mga hut-ong sa asin,
: ug dili na gayod kapuy-an.
: Ang ilang kabtangan sakmiton sa nahibilin kong katawhan
: ug sila panag-iyahon sa akong katawhan.
10: Mao kini ang ilang dangatan tungod sa ilang garbo,
: kay nagbiaybiay ug nanghambog man sila batok sa katawhan sa Ginoo nga Labing Gamhanan.
11: Kastigohon sila sa Ginoo sa walay kukaluoy
: ug laglagon niya ang tanang diosdios sa kalibotan.
: Ang tanang kanasoran moyukbo unya kaniya diha sa ilang tagsatagsa ka dapit.
12: Kamo usab, mga taga-Etiopia,
: pamatyon pinaagi sa iyang espada.
13: Makigbatok unya siya sa amihanan
: ug laglagon niya ang Asiria;
: ang Ninibe himoon niyang kamingawan,
: usa ka dapit nga uga sama sa diserto.
14: Ang mga kahayopan ug mga mananap manghigda sa taliwala niya;
: ang agilang manunukob ug ang ilaga magpuyo sa tumoy sa iyang mga haligi,
: ug ang mingok magngiwngiw sa bintana;
: ang uwak magtingog sa pultahan,
: ug panglangkaton ang mga bungbong nga sidro.
15: Mao kini ang mahitabo sa mapagarbohong siyudad,
: nga nagtuo nga walay daotang mahitabo kaniya ug moingon, Wala nay sama kanako.
: Apan mahimo siyang sama sa diserto nga puy-anan sa mga mananap,
: ug ang tanan nga moagi kaniya mahingangha sa kalisang.