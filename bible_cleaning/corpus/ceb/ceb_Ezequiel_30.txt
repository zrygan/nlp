1: Giingnan ako sa Ginoo ,
2: Tawo, isangyaw nga nag-ingon ang Ginoong Dios
: Pagminatay kamo!
3: Kay duol na ang adlaw, ang adlaw sa Ginoo .
: Adlaw kini nga mangiob
: ug panahon nga mahiagom sa katalagman ang kanasoran.
4: Mahiagom sa gubat ang Ehipto,
: ug mag-antos sa hilabihang kasakit ang Etiopia,
: kay pamatyon man ang mga Ehiptohanon,
: ug sakmiton sa ubang mga nasod ang ilang mga bahandi
: ug panglumpagon ang ilang mga siyudad.
5: Ang Etiopia, ang Put, ang Lud, ang tibuok Arabia, ang Libya ug ang tanan nilang kaabin mahiagom usab sa gubat.
6: Nag-ingon ang Ginoo ,
: Mapukan ang gipasigarbong gahom sa Ehipto
: ingon man kadtong mibulig kaniya.
: Mahiagom sila sa espada
: sulod sa iyang mga utlanan,
: gikan sa Migdol hangtod sa Aswan.
7: Mahimo siyang labing awaaw sa tanang kanasoran,
: ug ang iyang mga siyudad mahimong labing mingaw.
8: Sa dihang sunogon ko na ang Ehipto
: ug lumpagon ang mga mitabang kaniya,
: makaila na sila nga ako mao ang Ginoo .
9: Niadtong adlawa ipadala ko ang akong mga sulugoon nga magsakay ug sakayan aron paglisang sa mga Etiopianhon. Mahiagom sila sa kasakit inig-abot na sa adlaw nga laglagon ko na ang Ehipto. Mahitabo gayod kini sa dili madugay!
10: Nag-ingon ang Ginoong Dios ,
: Taposon ko na ang pagkabahandianon sa Ehipto
: pinaagi kang Nabucodonosor, ang hari sa Babilonia.
11: Siya ug ang iyang katawhan, ang labing bangis nga nasod, dad-on ko dinhi
: ug pinaagi sa ilang espada, magkatap sa Ehipto ang ilang pinatay.
12: Pahubason ko ang Suba sa Nilo,
: ug ibaligya ko ang Ehipto ngadto sa mga tawong daotan,
: ug puohon ko ang tanang anaa niini pinaagi sa mga langyaw.
: Ako, ang Ginoo , maoy nagsulti niini.
13: Nag-ingon ang Ginoong Dios ,
: Dugmokon ko ang mga diosdios,
: ang mga kinulit nga larawan sa Memfis.
: Wala na unyay hari sa Ehipto
: ug mahadlok na kanako ang tanang Ehiptohanon.
14: Himoon kong kamingawan ang Patros,
: sunogon ko ang Soan ug kastigohon ko ang Tebes.
15: Buboan ko sa akong kapungot ang Pelusium, ang kota sa Ehipto,
: ug patyon ko ang daghang lumolupyo sa Tebes.
16: Sunogon ko ang Ehipto
: ug mahiagom sa kasakit ang Pelusium.
: Buslotan ug lumpagon ko ang mga paril sa Tebes ug bahaan ang siyudad.
17: Mahiagom sa espada ang mga batan-on sa On ug sa Pibeset,
: ug pamihagon ang ilang mga babayeng lumolupyo.
18: Mongitngit ang adlaw didto sa Tapanhes inigbugto ko sa gahom sa Ehipto,
: unya matapos ang iyang pagkagarboso ug tabonan siya sa panganod,
: ug pamihagon ang mga lumolupyo sa tanan niyang siyudad.
19: Mao kana ang akong isilot sa Ehipto
: ug niadtong adlawa makaila na sila nga ako mao ang Ginoo .
20: Sa ikapitong adlaw sa unang bulan sa ika-11 nga tuig, giingnan ako sa Ginoo ,
21: Tawo, gibali ko ang bukton sa hari sa Ehipto. Wala kini lakilakii aron dili na kini mamaayo ug dili na makabakyaw sa espada.
22: Busa ako, ang Ginoong Dios , makig-away sa hari sa Ehipto ug balion ko ang pikas niyang bukton nga lig-on pa ug ang iyang bukton nga bali na aron buhian niya ang gikuptan niyang espada.
23: Patibulaagon ko ang mga Ehiptohanon ngadto sa ubang kanasoran.
24: Lig-onon ko ang mga bukton sa hari sa Babilonia ug pakuptan ko kaniya ang akong espada. Apan balion ko ang bukton sa hari sa Ehipto ug mag-agulo siya atubangan sa hari sa Babilonia sama sa tawong himalatyon tungod sa samad.
25: Lig-onon ko gayod ang mga bukton sa hari sa Babilonia apan magbitay na lang ang bukton sa hari sa Ehipto aron makaila ang tanan nga ako mao ang Ginoo . Inigtugyan ko na sa akong espada ngadto sa hari sa Babilonia, bakyawon niya kini batok sa Ehipto.
26: Ug patibulaagon ko ang mga Ehiptohanon ngadto sa ubang kanasoran ug makaila na unya sila nga ako mao ang Ginoo .