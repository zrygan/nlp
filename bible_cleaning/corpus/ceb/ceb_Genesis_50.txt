1: Gigakos ni Jose ang iyang amahan ug mihilak siya ug gihagkan niya ang nawong sa iyang amahan.
2: Unya gisugo ni Jose ang mga mananambal nga nag-alagad kaniya nga embalsamahon ang iyang amahan ug gituman nila kini.
3: Miabot ug 40 ka adlaw ang ilang paghimo niini. Mao kini ang kasagaran nga gidugayon sa pag-embalsamar. Ang mga Ehiptohanon nagbangotan alang kaniya sulod sa 70 ka adlaw.
4: Unya sa natapos na ang pagbangotan alang sa iyang amahan, miingon si Jose sa mga opisyales ni Paraon, Kon mahimo, palihog ibalita kini kang Paraon
5: Sa dayon nang kamatay sa akong amahan, gipasaad niya ako sa paglubong kaniya didto sa lubnganan nga siya mismo ang nag-andam didto sa yuta sa Canaan. Busa tugoti ako sa pag-adto didto aron paglubong sa akong amahan unya mobalik ako dinhi.
6: Miingon si Paraon, Lakaw ug ilubong ang imong amahan sumala sa gisaad mo kaniya.
7: Busa migikan si Jose aron paglubong sa iyang amahan. Ug ang tanang opisyales ni Paraon ug mga kadagkoan sa palasyo ug ang tanang dagkong tawo sa Ehipto mikuyog kang Jose.
8: Miuban usab kaniya ang iyang pamilya, ingon man ang iyang mga igsoon ug ang pamilya sa iyang amahan. Ang nagpabilin sa Gosen mao lamang ang mga bata ug ang ilang mga baka, mga kanding ug mga karnero.
9: Mikuyog kaniya ang mga tawo nga nagsakay sa mga karwahi ug sa mga kabayo. Dako kaayong panon sa katawhan ang mikuyog kang Jose.
10: Sa pag-abot nila sa giukanan didto sa Atad, sa sidlakan sa Jordan, nagbangotan ug nanghilak sila sa hilabihan gayod sulod sa taas nga panahon. Si Jose naghimog seremonyas sa pagbangotan sulod sa pito ka adlaw.
11: Sa pagkakita sa katawhan sa Canaan sa pagbangotan didto sa Atad, miingon sila, Kini usa ka masulob-on nga seremonyas sa pagbangotan sa mga Ehiptohanon. Busa kadtong dapita ginganlag Abel Misraim; nahimutang kini sa sidlakan sa Jordan.
12: Gituman sa mga anak ni Jacob ang iyang tugon kanila.
13: Gidala nila ang iyang lawas ngadto sa Canaan ug gilubong sa Langub sa Macpela sa sidlakan sa Mamre nga napalit ni Abraham lakip sa uma gikan kang Efron nga Hitihanon aron himoong lubnganan.
14: Human ilubong ni Jose ang iyang amahan, mipauli siya sa Ehipto uban sa iyang mga igsoon ug sa tanan nga mikuyog kaniya sa paglubong.
15: Human mamatay ang ilang amahan, miingon ang mga igsoon ni Jose, Tingali bayag nagdumot gihapon kanato si Jose ug naglaraw sa pagpanimalos kanato tungod sa atong gibuhat kaniya.
16: Busa nagpadala silag mensahe kang Jose, Sa dayon na niyang kamatay, ang imong amahan nagtugon kanamo niini
17: Sultihi si Jose nga ako naghangyo kaniya nga pasayloon unta niya ang iyang mga igsoon sa sala nga ilang nabuhat kaniya. Busa pasayloa intawon kami sa sayop nga nahimo namo nga mga sulugoon sa Dios sa imong amahan. Mihilak si Jose sa dihang gisulti nila kini kaniya.
18: Unya miduol sila kaniya ug mihapa sa iyang atubangan, Ania kami sa imong atubangan ingon nga imong mga ulipon.
19: Apan miingon si Jose kanila, Ayaw kamo kahadlok kay dili ako Dios.
20: Ang daotan ninyong laraw batok kanako gihimo sa Dios nga kaayohan aron maluwas ang kinabuhi sa daghang tawo sama sa nahitabo karon.
21: Busa ayaw kamo kahadlok. Atimanon ko kamo ug ang inyong kabataan. Niining paagiha gipasaligan niya sila sa mga pulong nga nakahupay sa ilang kasingkasing.
22: Nagpuyo si Jose didto sa Ehipto uban sa banay sa iyang amahan. Miabot ug 110 ang iyang edad.
23: Nakakita pa siya sa mga anak ug sa mga apo ni Efraim. Sa dihang natawo ang mga anak ni Makir, anak ni Manases, gidawat sila ni Jose ingon nga sakop sa iyang banay.
24: Miingon si Jose sa iyang mga igsoon, Hapit na ako mamatay apan dili kamo pasagdan sa Dios ug dad-on kamo niya ngadto sa yuta nga gisaad niya kang Abraham, kang Isaac ug kang Jacob.
25: Unya gipapanumpa ni Jose ang mga anak ni Jacob nga kon kaluy-an sila sa Dios, dad-on nila ang iyang mga bukog inigbiya nila sa Ehipto.
26: Unya namatay si Jose didto sa Ehipto sa edad nga 110. Gi-embalsamar nila ang iyang lawas sa wala pa nila kini isulod sa lungon.