1: Dayga ang Ginoo !
: Pasalamatan ko ang Ginoo sa tibuok kong kasingkasing
: diha sa tigom sa iyang katawhan.
2: Pagkakahibulongan sa mga butang nga gibuhat sa Ginoo !
: Gikahimut-an kini sa tanang buot mosabot niini.
3: Dungganan ug halangdon ang mga gibuhat niya
: ug walay kataposan ang iyang pagkamatarong.
4: Dili buot ang Ginoo nga hikalimtan nato ang iyang katingalahang mga buhat;
: puno siya sa kahangawa ug maluluy-on usab.
5: Gihatagan niyag pagkaon ang tanan nga may kahadlok ug pagtahod kaniya;
: dili gayod niya hikalimtan ang kasabotan nga iyang gibuhat.
6: Gipakita niya ang iyang gahom ngadto sa iyang katawhan
: pinaagi sa paghatag kanila sa kayutaan sa ubang katawhan.
7: Matinumanon siya ug makatarunganon sa tanan niyang binuhatan;
: kasaligan ang tanan niyang mga sugo.
8: Molungtad kini sa tanang panahon,
: ug gihatag kini diha sa kamatuoran ug katarongan.
9: Giluwas niya ang iyang katawhan
: ug nagpasiugda siyag kasabotan nga walay kataposan tali kaniya ug kanila.
: Balaan ug gamhanan siya!
10: Ang pagbaton ug kahadlok ug pagtahod sa Ginoo mao ang sinugdanan sa kaalam;
: ang tanan nga nagkinabuhi niini makabaton ug maayong pagpanabot.
: Daygon siya hangtod sa kahangtoran!