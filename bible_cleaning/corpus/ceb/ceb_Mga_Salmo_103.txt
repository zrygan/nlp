1: Dayga ang Ginoo , O akong kalag!
: Ang tibuok kong pagkatawo
: nagdayeg sa balaan niyang ngalan.
2: Dayga ang Ginoo , O akong kalag,
: ug ayaw kalimti ang iyang pagkamaluluy-on.
3: Gipasaylo niya ang tanan kong mga sala
: ug giayo niya ang tanan kong mga balatian.
4: Giluwas ako niya gikan sa lubnganan
: ug gipanalanginan ako sa iyang gugma ug kaluoy.
5: Gibuhong niya ako sa mga maayong butang
: aron magpabilin akong batan-on ug kusgan sama sa agila.
6: Naghukom ang Ginoo dapig sa mga dinaugdaog
: ug gihatagan niya silag hustisya.
7: Gitug-anan niya si Moises sa iyang mga laraw,
: ug gipakita niya sa katawhan sa Israel ang iyang mga buhat.
8: Maluluy-on ug mahigugmaon ang Ginoo ,
: dili daling masuko ug puno sa gugmang walay paglubad.
9: Dili siya magsigig pangasaba;
: dili molungtad ang iyang kasuko hangtod sa kahangtoran.
10: Dili kita niya silotan sumala sa angay kanato;
: dili kita niya paninglan sumala sa atong mga sala ug kalapasan.
11: Sama sa kahabog sa langit ibabaw sa yuta,
: mao usab kadako ang iyang gugma
: kanila nga may kahadlok ug pagtahod kaniya.
12: Sama sa gilay-on sa sidlakan gikan sa kasadpan,
: mao usab ang gilay-on sa pagwagtang niya sa atong mga sala.
13: Sama nga maluluy-on ang usa ka amahan ngadto sa iyang mga anak,
: maluluy-on usab ang Ginoo kanila nga nagpasidungog kaniya.
14: Nasayod siya diin kita gikan;
: nahibalo siya nga kita gikan sa abog.
15: Ang kinabuhi sa tawo sama sa balili;
: motubo siya ug molipang ingon sa ihalas nga bulak.
16: Unya huypon kini sa hangin ug ipadpad
: ug unya mahanaw sa dayon.
17: Apan ang gugma sa Ginoo kanila nga nagpasidungog kaniya motunhay hangtod sa kahangtoran;
: molungtad ang iyang kaayo sa tanang kaliwatan,
18: kanila nga nagtuman sa kasabotan
: ug nagbuhat sa iyang mga sugo.
19: Gipahiluna sa Ginoo ang iyang trono didto sa langit
: ug naghari siya sa tanan.
20: Dayga ninyo ang Ginoo
: ug patalinghogi ang iyang mga pulong,
: kamong mga anghel nga kusgan ug gamhanan
: ug nagtuman sa iyang mga sugo!
21: Dayga ninyo ang Ginoo , kamong iyang panon,
: kamong iyang mga sulugoon nga nagtuman sa iyang kabubut-on!
22: Dayga ninyo ang Ginoo , kamong tanang binuhat niya
: diha sa tanang dapit sa iyang gingharian!
: Dayga ang Ginoo , O akong kalag!