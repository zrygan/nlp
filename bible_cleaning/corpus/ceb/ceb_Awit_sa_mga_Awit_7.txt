1: Matahom ka nga pagkababaye!
: Pagkatahom sa imong mga tiil nga sinandalyasan;
: ang porma sa imong mga paa
: sama sa linalik sa usa ka magkukulit.
2: Ang imong pusod sama sa panaksan
: nga kanunay may sulod nga mahumot nga bino.
: Ang imong hawak daw binugkos nga trigo
: nga gilikosan ug mga lirio.
3: Sama sa kaluhang lagsaw
: ang mga bugdo sa imong dughan.
4: Ang imong liog sama sa tore nga ibori.
: Ang imong mga mata sama sa mga lim-aw sa siyudad sa Hesbon
: duol sa ganghaan nianang dakong siyudad.
: Sama katahom ang imong ilong sa tore sa Lebanon nga nag-atubang sa Damasco.
5: Ang imong ulo sama sa Bukid sa Carmel.
: Ang buhok mong sinapid sama katahom
: sa labing pinong panapton nga bulok-tapol;
: ang katahom niini makabihag sa usa ka hari.
6: Pagkatahom mo, hinigugma ko;
: pagkatam-is sa kalipay nga imong gihatag kanako.
7: Sama ka kaanindot sa palmera
: ug ang imong dughan sama sa pungpong sa mga bunga niini.
8: Sak-on ko ang palmera
: ug pupuon ko ang bunga niini.
: Alang kanako ang imong mga suso
: sama sa mga pungpong sa ubas,
: ug ang imong gininhawa sama kahumot sa mansanas;
9: ang imong mga halok sama kalami sa labing maayong bino.
: Busa padagaydaya ang bino
: sa mga ngabil ug ngipon sa akong hinigugma.
10: Iya ako sa akong hinigugma
: ug gimahal niya ako.
11: Kuyog kanako, hinigugma ko,
: manuroy kita sa kaumahan
: ug mangatulog didto sa kaparasan.
12: Mamangon kita pagsayo ug manan-aw sa mga paras
: kon nagsugod na ba kinig panalingsing,
: ug namukhad na ba ang mga bulak
: ug namulak na ba ang mga granada.
: Didto itugyan ko kanimo ang akong gugma.
13: Mahanggap mo ang alimyon sa mga mandragora,
: ug ang tanang maanindot nga prutas anaa sa atong pultahan.
: Minahal ko, gitagana ko kanimo
: ang daan ug ang bag-ong kalipay.