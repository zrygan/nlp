1: Si Josafat namatay ug gilubong sa lubnganan sa mga hari didto sa Jerusalem. Si Jehoram nga iyang anak maoy mipuli kaniya paghari.
2: May mga igsoon si Jehoram nga sila si Azarias, si Jehiel, si Zacarias, si Azarias, si Michael ug si Safatias.
3: Gihatagan sila sa ilang amahan ug dagkong mga gasang salapi, bulawan ug mahalon nga mga kabtangan uban sa kinutaang mga siyudad sa Juda apan gihatag niya kang Jehoram ang gingharian kay siya may kamagulangan.
4: Sa dihang nakasukad na si Jehoram sa iyang pagkahari puli sa iyang amahan, gipamatay niya ang tanan niyang mga igsoon ingon man ang pipila ka mga kadagkoan sa Juda.
5: Si Jehoram nagpanuigog 32 sa iyang pagkahimong hari ug naghari siya sa Jerusalem sulod sa walo ka tuig.
6: Nagkinabuhi siya sama sa mga hari sa Israel ug ingon sa gihimo ni Ahab kay naasawa man niya ang anak ni Ahab. Gibuhat niya ang daotan atubangan sa Ginoo .
7: Apan wala puoha sa Ginoo ang kaliwat ni David tungod sa kasabotan nga iyang nahimo uban kang David kay nakasaad man siya paghatag kaniyag sumusunod nga maghari hangtod sa kahangtoran.
8: Sa panahon ni Jehoram, ang Edomea mialsa batok sa Juda ug nagtudlo ug ilang kaugalingong hari.
9: Unya si Jehoram uban sa iyang mga kapitan ug mga karwahi misulong sa Edomea apan nasirkulohan siya ug ang iyang mga sundalo. Pagkagabii miikyas sila.
10: Busa ang Edomea nagpabiling gawas sa pagmando sa Juda hangtod niining adlawa. Niadtong panahona ang Libna misukol usab kaniya kay gisalikway man niya ang Ginoo , ang Dios sa iyang katigulangan.
11: Dugang pa, gitukod niya ang mga halaran sa mga diosdios didto sa kabungtoran sa Juda ug gipangulohan niya ang mga tawo sa Jerusalem sa pagsupil sa Ginoo ug gipasalaag niya ang Juda.
12: Unya may sulat nga miabot kaniya gikan sa propeta nga si Elias nga nag-ingon, Nag-ingon ang Ginoo , ang Dios sa imong katigulangan nga si David, Wala mo sunda ang pagkinabuhi ni Josafat nga imong amahan o ang kang Asa nga hari sa Juda.
13: Gisunod mo hinuon ang pagkinabuhi sa mga hari sa Israel ug giangin mo ang mga nagpuyo sa Juda sa pagsalikway sa Ginoo ug gipamatay usab nimo ang imong mga igsoon nga mas maayo pa kay kanimo.
14: Tungod niini dakong katalagman ang ipahamtang sa Ginoo kanimo ug sa imong katawhan lakip ang imong mga anak, mga asawa ug ang tanan mong kabtangan.
15: Mag-antos kag grabing sakit sa imong tiyan hangtod nga molugwa ang imong tinai.
16: Ug giaghat sa Ginoo ang mga Filistihanon ug ang mga taga-Arabia nga duol sa mga Etiopianhon aron masuko sila kang Jehoram.
17: Gisulong nila ang Juda ug gidala ang tanang kabtangan nga ilang nakaplagan nga kaugalingon sa banay sa hari ingon man ang iyang mga anak ug mga asawa. Busa wala gayoy anak nga nahibilin kaniya gawas kang Ahasias, ang kamanghoran niyang anak.
18: Human niini, gipaantos siya sa Ginoo sa usa ka balatian nga walay pagkaayo diha sa iyang tinai.
19: Sa pagkatapos sa duha ka tuig, milugwa ang iyang tinai ug namatay siya nga nag-antos pag-ayo. Ang katawhan niya wala magdaob aron sa pagpasidungog kaniya sama sa mga daob nga gihimo nila alang sa iyang katigulangan.
20: Nagpanuigon siyag 32 sa dihang misugod siya paghari ug naghari siya sulod sa walo ka tuig. Namatay siya nga walay nawili. Gilubong nila siya didto sa Siyudad ni David apan dili sa lubnganan sa mga hari.