1: Nag-ingon ang Ginoo , Taliabot ang panahon nga ako mahimong Dios sa tanang banay sa Israel ug sila mahimong akong katawhan.
2: Gikaluy-an ko didto sa diserto kadtong nakalingkawas sa kamatayon. Sa dihang nangandoy ang mga Israelita ug pahulay,
3: nagpakita ako kanila gikan sa halayo. Mga Israelita, gihigugma ko kamo kanunay busa gipadayon ko pagpaila kaninyo ang gugma kong walay paglubad.
4: Tukoron ko ikaw pag-usab, O Putling Israel. Gamiton ninyo pag-usab ang mga tambor ug mosayaw kamo tungod sa kalipay.
5: Mananom kamo pag-usab ug mga paras didto sa kabungtoran sa Samaria ug kadtong nagtanom makakaon gayod sa mga abot niini.
6: Moabot gayod ang panahon nga ang mga bantay mosinggit gikan sa bungtod sa Efraim, Tana, mangadto kita sa Sion, ngadto sa Ginoo nga atong Dios.
7: Nag-ingon ang Ginoo ,
: Pag-awit kamo tungod sa kalipay alang sa Israel,
: ang labing gamhanang nasod.
: Awita ang inyong alawiton sa pagdayeg.
: Giluwas na sa Ginoo ang iyang katawhan,
: giluwas niya ang tanang nahibilin.
8: Dad-on ko sila gikan sa amihanan
: ug gikan sa tanang suok sa kalibotan.
: Ang mga buta ug mga bakol uban kanila,
: ang mga mabdos ug kadtong mga talianak usab.
: Mamalik sila nga usa ka dakong nasod.
9: Mamauli ang akong katawhan nga manghilak,
: nga mag-ampo samtang dad-on ko sila balik sa Israel.
: Dad-on ko sila ngadto sa kasapaan agi sa hapsay nga dalan
: aron dili sila madagma.
: Sama ako sa usa ka amahan alang sa Israel
: ug ang kamagulangan kong anak mao si Efraim.
10: Ang Ginoo nag-ingon
: O mga kanasoran, pamati kamo kanako
: ug isangyaw ninyo ang akong pulong ngadto sa lagyong mga dapit!
: Ako nga nagpatibulaag sa Israel
: maoy magtigom kanila ug manalipod kanila,
: sama sa usa ka magbalantay sa mga karnero.
11: Gipagawas ko na ang katawhan sa Israel
: ug giluwas ko sila gikan sa usa ka nasod nga gamhanan.
12: Mangadto sila sa Bungtod sa Sion
: ug sa kusog nga tingog mag-awit sa kalipay;
: malipay sila tungod sa akong mga gasa kanila
: mga trigo, bino, lana sa olibo,
: mga karnero ug mga baka.
: Mahisama sila sa binisibisan nga tanaman
: ug dili na sila maguol pag-usab.
13: Unya ang mga babaye magsayaw ug maglipay,
: ug magmaya ang mga lalaki, batan-on ug tigulang.
: Lipayon ko sila
: ug ang ilang pagbangotan ilisan kog pagmaya,
: ug ang ilang kasubo ilisan kog kalipay.
14: Busgon ko sa maayong mga pagkaon ang mga pari,
: ug hatagan ko sa tanan nilang gikinahanglan ang akong katawhan.
: Ako, ang Ginoo , maoy nagsulti niini.
15: Nag-ingon ang Ginoo ,
: May tingog nga nabati didto sa Rama,
: tiyabaw sa mapait nga pagminatay ug paghilak.
: Naghilak si Raquel tungod sa iyang mga anak;
: nagbakho siya ug walay makahupay kaniya
: kay patay na man silang tanan.
16: Ayaw na paghilak;
: pahiri ang imong mga luha,
: kay ang tanan nimong nahimo sa imong mga anak
: dili mahitabo nga dili gantihan;
: mamauli ra sila gikan sa nasod sa ilang kaaway.
17: May paglaom ang imong kaugmaon
: kay mamauli ra ang imong mga anak.
: Ako, ang Ginoo , maoy nagsulti niini.
18: Sa ilang kasubo,
: nadungog ko nga nag-ingon ang katawhan sa Israel,
: Sama kami sa mga baka nga ihalas
: apan gitudloan mo kami pagsugot kanimo.
: Dad-a kami pagbalik aron mamalik kami kanimo,
: O Ginoo nga among Dios.
19: Mitalikod kami kanimo
: apan buot kaming mobalik kanimo.
: Human mo kami siloti,
: giduko namo ang among nga ulo sa kasubo.
: Naulaw kami pag-ayo
: kay nakasala man kami sa batan-on pa kami.
20: Ang Ginoo nag-ingon
: Israel, ikaw ang pinangga ko kaayong anak,
: ang anak nga gihigugma ko pag-ayo.
: Inighisgot ko batok sa imong ngalan,
: mahunahunaan ko ikaw uban sa gugma.
: Gihidlaw ako kanimo
: ug naluoy gayod ako kanimo.
21: Butangig mga ilhanan ug mga timaan ang dalan;
: pangitaa pag-usab ang dalan nga imong giagian sa dihang mibiya ikaw.
: Balik, O Putling Israel;
: pauli sa mga lungsod nga imong gitalikdan!
22: Magsigi na ba lamang kamog duhaduha,
: O katawhan nga walay pagtuo?
: Ako, ang Ginoo ,
: nagbuhat ug usa ka butang nga bag-o ug lahi
: sama kalahi sa usa ka babaye nga nanalipod sa usa ka lalaki.
23: Ang Ginoo nga Labing Gamhanan, ang Dios sa Israel, nag-ingon, Inigdala ko nag balik sa katawhan ngadto sa ilang nasod, moingon na usab sila didto sa yuta sa Juda ug sa mga kalungsoran niini,
: Panalanginan unta sa Ginoo ang balaang bungtod sa Jerusalem,
: ang puloy-anan sa katarong.
24: Ang katawhan adto magpuyo sa Juda ug sa tanang kalungsoran niini ug didto may mga mag-uuma na unya ug mga bakero nga magbantay sa mga panon sa kahayopan.
25: Hatagan kog kalagsik ang gikapuyan ug busgon ko ang tanang nagluya tungod sa kagutom.
26: Ug makaingon unya ang katawhan, Natulog ako ug baskog na ako sa akong pagmata.
27: Ako, ang Ginoo , nag-ingon nga taliabot ang panahon nga lukpon ko sa katawhan ug sa kahayopan ang nasod sa Israel ug sa Juda.
28: Ug sama nga nagmatngon ako pag-ayo aron pag-ibot ug pagpukan, paglumpag, paglaglag ug pagdalag kadaot ngadto kanila, magmatngon usab ako sa pagtanom ug paglig-on kanila. Ako, ang Ginoo , maoy nag-ingon niini.
29: Inig-abot na niadtong panahona, dili na moingon ang katawhan,
: Ang mga ginikanan mikaon ug aslom nga ubas,
: apan maoy gingilohan ang ilang mga anak.
30: Hinuon kinsa kadtong makakaog aslom nga ubas mao gayoy ngilohan; ug ang matag usa mamatay tungod sa iyang kaugalingong sala.
31: Nag-ingon ang Ginoo , Taliabot ang panahon nga maghimo akog bag-ong kasabotan uban sa katawhan sa Israel ug sa Juda.
32: Dili kini sama sa kasabotan nga gihimo ko uban sa katigulangan nila sa dihang gikuha ko sila gikan sa Ehipto. Wala nila tumana ang maong kasabotan bisan ug ako sama sa usa ka bana ngadto kanila. Ako, ang Ginoo , maoy nagsulti niini.
33: Inig-abot niadtong panahona, mao kini ang kasabotan nga himoon ko uban sa katawhan sa Israel: ibutang ko ang akong sugo sa ilang kaisipan ug isulat ko sa ilang kasingkasing. Ug mahimo ako nga ilang Dios ug sila akong katawhan. Ako, ang Ginoo , ang nagsulti niini.
34: Dili na kinahanglan nga tudloan ang usa ka tawo sa iyang katagilungsod bahin sa pag-ila sa Ginoo kay silang tanan, gikan sa labing timawa ngadto sa labing inila, makaila na man kanako. Pasayloon ko ang ilang mga sala ug dili ko na hinumdoman ang ilang mga kasaypanan. Ako, ang Ginoo , maoy nagsulti niini.
35: Gihatag ni Yahweh ang adlaw
: aron paghatag ug kahayag panahon sa adlaw,
: ug gihatag usab niya ang bulan ug mga bituon
: aron pagdan-ag panahon sa gabii.
: Kutawon niya ang dagat ug modahunog ang mga balod niini;
: si Yahweh nga Labing Gamhanan maoy iyang ngalan.
36: Nagsaad siya nga samtang magpabilin pa ang han-ay sa mga butang sa kinaiyahan,
: magpabilin nga nasod ang Israel.
37: Kon mahimo nang sukdon ang gilapdon sa langit
: ug masusi ang kinahiladman sa yuta,
: anha pa niya isalikway ang katawhan sa Israel
: tungod sa tanan nilang nabuhat.
: Ang Ginoo maoy nagsulti niini.
38: Nag-ingon ang Ginoo , Taliabot ang panahon nga ang tibuok siyudad tukoron pag-usab gikan sa Tore ni Hananel sa kasadpan hangtod sa ganghaan nga ginganlag Ganghaan sa Eskina.
39: Ug ang utlanan magsukad didto hangtod sa bungtod sa Gareb ug unya libot sa Goa.
40: Ang tibuok walog nga lubnganan sa mga patay ug mga basura, ug ang tanang uma ibabaw sa sapa sa Kidron hangtod sa ganghaan nga ginganlag Ganghaan sa Kabayo dapit sa sidlakan, igahin ingon nga sagrado alang kanako. Ug ang siyudad dili na gayod gub-on o lumpagon pag-usab.