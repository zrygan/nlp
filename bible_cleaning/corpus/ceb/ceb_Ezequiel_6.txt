1: Ang Ginoo miingon kanako,
2: Tawo, atubang sa kabukiran sa Israel ug sultihi sila.
3: Ingna ang kabukiran sa Israel nga mamati sila sa pulong sa Ginoong Dios . Kini ang iyang gisulti ngadto sa kabukiran ug sa kabungtoran, sa kapangpangan ug sa kawalogan: Padad-an ko kamog espada ug lumpagon ko ang mga alampoanan alang sa mga diosdios didto sa kabungtoran.
4: Lumpagon unya ang inyong mga halaran ug dugmokon ang inyong mga sunoganan sa insenso. Ilabay ko sa atubangan sa inyong mga diosdios ang mga patay ninyong lawas.
5: Patyon ko ang mga Israelita sa atubangan sa ilang mga diosdios ug katagon ko ang inyong mga bukog libot sa inyong mga halaran.
6: Gun-obon ko ang inyong mga siyudad ug lumpagon ang inyong mga halaran sa kabungtoran aron mawagtang ang inyong mga diosdios ug mangalumpag ang inyong mga halaran sa insenso ug mahanaw ang inyong gihagoan.
7: Magpasad unya ang mga patay ug ang mahibilin moila unya nga ako mao ang Ginoo .
8: Apan dili ko sila hutdog patay. Ang uban patibulaagon ko ngadto sa ubang kanasoran.
9: Didto magpuyo sila ingon nga mga bihag ug mahinumdom na unya sila kanako. Dugmokon ko ang maluibon nilang kasingkasing nga misalikway kanako ug kuhaan kog kahayag ang ilang mga mata nga nagsimbag mga diosdios. Sila mismo ngil-aran sa ilang kaugalingon tungod sa salawayon nilang binuhatan.
10: Makaila unya sila nga ako mao ang Ginoo ug buhaton ko gayod kanila kining butanga.
11: Nag-ingon ang Ginoong Dios , Ipakpak ang imong mga kamot ug itindak ang imong mga tiil. Hilak tungod sa kadaotan ug kahugaw sa katawhan sa Israel. Mangamatay sila pinaagi sa espada, sa gutom ug sa sakit.
12: Kadtong atua sa layo mamatay sa sakit, ang anaa sa duol mamatay sa espada ug kadtong mahabilin mamatay sa gutom. Sa ingon niining paagiha ipahamtang ko ang akong kasuko kanila.
13: Magpasad unya ang mga patay tipon sa mga diosdios libot sa mga halaran, diha sa tanang kakahoyan ug sa tanang dagkong tugassa bisan diin himoa ang paghalad ug humot nga mga halad alang sa tanang mga diosdios. Tungod niini makaila unya kamo nga ako mao si Yahweh.
14: Bakyawon ko ang akong kamot batok kanila ug gun-obon ko ang ilang nasod gikan sa kamingawan sa habagatan ngadto sa siyudad sa Ribla sa amihanan. Sa ingon makaila na unya sila nga ako mao si Yahweh.