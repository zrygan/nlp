1: Pamatia intawon, O Ginoo , ang akong pagpangayog hustisya
: ug tagda ang akong pagpakitabang!
: Dungga ang akong pangaliya kay wala ako magbakak.
2: Sa imong paghukom dapig nako!
: Tan-awa ang matarong!
3: Kon susihon mo ang kasingkasing ko sa panahon sa kagabhion
: ug sulayan mo ako,
: dili ka makakaplag ug daotang hunahuna dinhi kanako.
: Wala ako magsultig ngil-ad
4: sama sa gibuhat sa uban,
: ug wala ko subaya
: ang mga pamaagi sa bangis ug pintas.
5: Gisubay ko kanunay ang dalan mo
: ug wala ako motipas gikan niini.
6: Gisangpit ko ikaw, O Dios,
: kay motubag ka man kanako,
: busa tagda intawon ako
: ug tubaga ang akong pag-ampo.
7: Ipadayag ang gugma mong walay paglubad,
: kay ikaw manluluwas man niadtong modangop kanimo
: gikan sa ilang mga kaaway.
8: Panalipdi intawon ako
: sama sa pagpanalipod mo sa imong mga mata;
: tagoi ako ilalom sa landong sa imong mga pako
: aron mahilikay ako
9: sa mga daotan nga nagdaugdaog
: ug sa mga bangis nga kaaway nga naglibot kanako.
10: Wala silay kaluoy
: ug mapahitas-on silang manulti.
11: Bisag asa ako padulong naglibot sila kanako,
: ug kanunay silang nagtinguha pagpukan kanako.
12: Sama sila sa liyon nga buot mokuniskunis;
: sama sila sa batan-ong liyon nga nangatang diha sa iyang tagoanan.
13: Tabangi ako, O Ginoo ,
: pakigbatoki ang akong mga kaaway ug buntoga sila!
: Pinaagi sa imong espada,
: luwasa ako gikan sa daotan.
14: Pinaagi sa imong gahom,
: luwasa intawon ako gikan sa mga tawong bahandianon.
: Siloti sila sa mga pag-antos nga giandam mo kanila
: ug silotig labaw pa ang ilang mga anak
: ug tagan-i usab ug silot ang ilang mga apo!
15: Apan makakita ako kanimo kay matarong man ako;
: ug inigmata ko, ang imong presensya maghatag kanakog katagbawan.