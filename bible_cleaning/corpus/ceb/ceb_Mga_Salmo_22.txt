1: Dios ko, Dios ko, nganong gibiyaan mo man ako?
: Nagpakitabang ako kanimo,
: apan hangtod karon wala mo ako tabangi!
2: O Dios ko,
: adlaw ug gabii gisangpit ko ikaw,
: apan wala mo ako tubaga
: busa wala ako magmalinawon.
3: Apan balaan ka
: ug gidayeg sa Israel.
4: Ang among mga katigulangan nagsalig kanimo
: ug giluwas mo sila.
5: Misangpit sila kanimo
: ug giluwas mo sila.
: Misalig sila kanimo
: ug wala mo sila kawanga.
6: Apan sama na lamang ako sa ulod
: ug dili na tawo.
: Giyam-iran ako ug gisalikway sa tanan!
7: Gibugalbugalan ako sa tanang nakakita kanako;
: gidiwalwalan ako nila sa ilang dila
: ug nagpanglingo sila.
8: Miingon sila,
: Misalig ka man kaha sa Ginoo ,
: nganong wala ka man niya luwasa?
: Kon gikahimut-an ka pa sa Ginoo ,
: nganong wala ka man niya tabangi?
9: Apan ikaw ang nagpahimugso kanako,
: ug sukad pa sa akong pagkabata gibantayan mo na ako.
10: Sukad sa akong pagkatawo
: gisalig na ako kanimo;
: sukad ako mahimugso ikaw na ang akong Dios.
11: Ayaw akog biyai kay duol na ang kasamok,
: ug walay laing makatabang kanako.
12: Gilibotan ako sa akong mga kaaway
: nga daw mapintas nga mga torong baka sa Basan.
13: Ginganga nila ang ilang baba
: daw mga liyon nga nagngulob,
: ug buot mokuniskunis kanako.
14: Sama ako sa tubig nga giyabo sa yuta.
: Ang akong kabukogan daw nangatangtang,
: ug ang akong kasingkasing daw kandila nga natunaw.
15: Nag-uga na ang akong tutonlan sama sa yuta,
: ug ang akong dila mitapot sa akong alingagngag.
: Ug gibiyaan mo ako nga nagbuy-od na sa yuta nga daw patay.
16: Gilibotan ako sa mga tawong daotan,
: nga daw mga iro nga mihasmag kanako;
: ug gikuniskunis nila ang akong mga kamot ug tiil.
17: Nakita na ang akong kabukogan.
: Gitutokan ako sa akong mga kaaway.
18: Gibahinbahin nila ang akong bisti
: ug nagripa sila alang sa akong kupo.
19: O Ginoo , ayaw intawon akog biyai!
: Tabangi dayon ako, O manluluwas ko!
20: Ilikay ako sa espada
: ug nianang mga iro!
21: Luwasa ako gikan sa baba sa liyon;
: wala akoy mahimo
: batok nianang mapintas nga mga torong baka!
22: Sultihan ko ang akong katawhan sa imong nahimo!
: Daygon ko ikaw diha sa ilang panagtigom
23: Dayga siya,
: kamong mga may kahadlok sa Ginoo !
: Pasidunggi siya,
: mga kaliwat ni Jacob!
: Simbaha siya, katawhan sa Israel!
24: Wala niya pasagdi
: nga mag-antos ang mga dinaugdaog;
: wala niya sila biyai
: ug gitubag niya ang ilang pagpakitabang.
25: Diha sa tigom sa tanan,
: daygon ko ikaw tungod sa imong gibuhat.
: Atubangan sa tanan mong alagad,
: ihalad ko ang mga halad nga akong gisaad.
26: Makakaon ang mga kabos kutob sa ilang gusto
: ug ang moduol sa Ginoo magdayeg kaniya.
: Mabulahan unta kamo hangtod sa kahangtoran!
27: Ang tanang katawhan sa kalibotan
: mahinumdom ug modangop sa Ginoo .
: Simbahon siya sa tanang kaliwatan ug kanasoran.
28: Kay ang Ginoo mao ang hari
: ug siyay nagmando sa tanang kanasoran.
29: Moyukbo kaniya ang tanang mapahitas-on;
: sa atubangan niya mohapa ang katawhan
: nga dili mohangtod sa kahangtoran.
30: Mag-alagad kaniya
: ang umaabot nga mga kaliwatan;
: ug suginlan sila sa mga tawo
31: nga ang Ginoo maoy nagluwas sa iyang katawhan.