1: Gipamalandongan ko pag-ayo kining tanan
: kon sa unsang paagi gibut-an sa Dios ang mga maalamon ug matarong,
: bisan gani ang ilang gugma ug kasilag.
: Walay nasayod sa ilang kaugmaon
2: ug dili kini makahimog kalainan.
: Managsama ang dangatan sa matarong ug sa daotan,
: sa maayo ug sa dili maayo,
: sa nagsimba ug sa wala magsimba
: ug sa naghalad ug sa wala maghalad.
: Managsama ra ang maayong tawo ug ang makasasala
: ingon man ang manumpa ug ang dili manumpa.
3: Managsama ang dangatan sa tanan,
: ug sama kini kadaotan
: sa bisan unsa nga nahitabo dinhi sa kalibotan.
: Samtang buhi pa ang tawo,
: lunlon lamang daotan ug binuang ang iyang gihunahuna,
: ug unya mamatay siya.
4: Apan ang buhi may paglaom pa;
: maayo pa ang iro nga buhi kay sa liyon nga patay na.
5: Ang mga buhi nasayod nga mangamatay sila,
: apan ang mga patay wala nay mahibaloan bisan unsa.
: Wala na silay mapaabot nga ganti;
: kalimtan na sila sa hingpit.
6: Natapos uban kanila
: ang tanan nilang gugma, kasilag ug kaibog.
: Dili na sila makaapil sa kalihokan niining kalibotana.
7: Busa padayon pagkaon ug paglipay,
: inom ug bino ug paghudyaka
: kay wala kini ihikaw sa Dios.
8: Pagmalipayon ug pagmasanagon kanunay.
9: Pahimusli ang kinabuhi uban sa babaye nga imong gihigugma,
: samtang ania ka pa niining walay hinungdan nga kinabuhi nga gihatag sa Dios kanimo.
: Pahimusli ang tanang adlaw
: kay kini ra maoy imong makuhang balos sa tanan mong paghago.
10: Sa bisan unsa nimong buluhaton
: himoa ang tanan nimong mahimo,
: kay didto unya sa Seol wala nay paghago o panghunahuna
: o kaalam o kahibalo
: ug kini maoy imong padulngan.
11: Aduna pa gayod akoy laing butang nga nasayran
: ang kusog modagan dili kanunay maoy modaog sa lumba,
: ug ang mga isog dili kanunay maoy modaog sa gubat;
: ang mga maalamon dili kanunay maoy makakitag kabuhian,
: ug ang mga hait ug salabotan dili kanunay maoy madato;
: ang mga may katakos dili kanunay maoy pasidunggan.
: Ang tanan mag-agad gayod sa panahon ug kahigayonan.
12: Wala ka masayod kon kanus-a kini mahitabo kanimo.
: Sama kita sa langgam nga nalit-ag,
: sama sa isda nga nabaling.
: Malit-ag kita sa panahon nga wala nato damha.
13: Aduna pa gayoy lain nga akong nasaksihan
: ug alang kanako kini maayong pananglitan
: kon giunsa pag-isip ang kaalam dinhi sa kalibotan.
14: May usa ka gamayng lungsod
: nga diyutay ra ang nagpuyo.
: Gisulong kini sa usa ka gamhanang hari.
: Gipalibotan niya kini
: ug buot niyang lumpagon ang mga paril niini.
15: Niadtong lungsora may nagpuyo nga usa ka kabos, apan abtik kaayo
: ug mahimo unta niya ang pagluwas sa maong lungsod.
: Apan wala gayoy nahinumdom kaniya.
16: Miingon ako nga ang kaalam mas maayo kay sa kusog,
: bisan pag ilang gisalikway ang kaalam sa kabos
: ug wala nila kini pamatia.
17: Mas maayo pa ang pagpamati sa hagawhaw sa maalamon,
: kay sa singgit sa usa ka hari diha sa tigom sa mga buangbuang.
18: Mas daghan ang kaayohan nga mahimo sa kaalam
: kay sa mga hinagiban;
: apan ang usa lamang ka makasasala makahimog daghang kadaot.