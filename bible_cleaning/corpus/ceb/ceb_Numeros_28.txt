1: Unya gisugo sa Ginoo si Moises
2: nga sultihan ang katawhan sa Israel nga kinahanglan nga maghalad silag pagkaon alang sa Dios. Ila kining sunogon sa mga panahon nga gitakda alang niini. Maghatag kinig kahumot alang sa Ginoo .
3: Kini mao ang mga halad nga pagkaon nga ilang sunogon alang kanako: duha ka nating karnero nga usa ka tuig ang kagulangon ug walay tatsa. Kinahanglan gayod nga magsunog sila niini matag adlaw.
4: Ang usa niini ihalad sa buntag ug ang usa sa hapon.
5: Ang matag usa niini ihalad uban sa halad nga pagkaon gikan sa labing maayong harina nga usa ka kilo nga minasag usa ka litro sa labing maayong lana sa olibo.
6: Kining maong sugo mahitungod sa inadlawng halad nga sunogon gihatag sa Ginoo kang Moises didto sa Bukid sa Sinai aron maghatag ug kahumot alang sa Ginoo .
7: Kining halara paubanan ug halad nga bino nga usa ka litro ug ibubo kini didto sa balaang dapit silbing halad nga ilimnon alang sa Ginoo .
8: Ang nating karnero nga ihalad sa hapon sama sa halad nga pagkaon ug ilimnon sa buntag. Kinahanglang sunogon kini aron maghatag ug kahumot alang sa Ginoo .
9: Sa Adlawng Igpapahulay kinahanglang duha ka nating karnero nga usa ka tuig ang kagulangon ug walay tatsa ang inyong ihalad. Paubani ninyo kinig usa ka gantang sa labing maayong harina nga minasag lana. Uban usab niini ang halad nga ilimnon.
10: Mao kini ang ihalad sa matag Adlawng Igpapahulay gawas sa inadlawng halad nga pagkaon ug ilimnon.
11: Sa matag unang adlaw sa bulan, pagsunog kamog mga halad alang sa Ginoo duha ka toriyong baka, usa ka torong karnero ug pito ka nating karnero nga usa ka tuig ang kagulangon ug walay tatsa.
12: Paubani kinig halad nga pagkaon nga tulo ka kilo nga harina nga minasag lana alang sa matag toriyong baka. Ang torong karnero paubanig halad nga pagkaon nga duha ka kilo nga harina nga minasag lana.
13: Ang matag nating karnero paubanig halad nga pagkaon nga usa ka kilo nga harina nga minasag lana aron maghatag ug kahumot alang sa Ginoo .
14: Paubanig halad nga ilimnon nga duha ka litro ang matag torong baka, usa ug tunga ka litro ang torong karnero ug usa ka litro ang matag nating karnero. Mao kini ang binulan nga halad nga sunogon sulod sa tibuok tuig.
15: Paghalad usab sa Ginoo ug usa ka laking kanding alang sa sala. Ihalad kini gawas sa inadlawng halad nga sunogon nga paubanan usab ug halad nga ilimnon.
16: Ang ika-14 nga adlaw sa unang bulan mao ang Kasaulogan sa Pagsaylo.
17: Ug usa ka kasaulogan ang ika-15 nga adlaw sa maong bulan. Sulod sa pito ka adlaw kinahanglang pan lamang nga walay patubo ang kan-on.
18: Sa unang adlaw paghimo kamog balaan nga panagtigom ug ayaw kamo pagtrabaho.
19: Paghalad kamo sa Ginoo ug halad nga inyong sunogon: duha ka toriyong baka, usa ka torong karnero ug pito ka laking nating karnero nga usa ka tuig ang kagulangon ug tan-awa nga walay tatsa.
20: Paghalad usab kamog halad nga pagkaon gikan sa labing maayong harina nga minasag lana: ang matag toriyong baka paubanig tulo ka kilo nga harina, ang torong karnero paubanig duha ka kilo nga harina
21: ug ang matag nating karnero paubanig usa ka kilo nga harina.
22: Paghalad usab ug laking kanding alang sa kapasayloan sa inyong mga sala.
23: Ihalad kini gawas sa halad nga inyong sunogon sa matag buntag.
24: Sa sama nga paagi, kada adlaw sulod sa pito ka adlaw paghalad kamo ug halad nga pagkaon nga inyong sunogon aron maghatag ug kahumot alang sa Ginoo . Ihalad kini gawas sa inadlawng halad nga inyong sunogon ug sa inadlawng halad nga ilimnon.
25: Ug sa ikapitong adlaw, paghimo kamog balaang panagtigom ug ayaw kamo pagtrabaho.
26: Sa adlaw nga gigahin sa paghalad sa unang abot sa inyong uma, sa dihang maghalad kamo sa Ginoo ug halad nga pagkaon gikan sa bag-o ninyong abot atol sa Kasaulogan sa Pagpangani paghimo kamog balaang panagtigom ug ayaw kamo pagtrabaho.
27: Paghalad kamo ug sunoga kini aron maghatag kinig kahumot alang sa Ginoo duha ka toriyong baka, usa ka torong karnero ug pito ka laking karnero nga usa ka tuig ang kagulangon.
28: Paubani ninyo kinig halad nga pagkaon gikan sa labing maayong harina nga minasag lana: tulo ka kilong harina sa matag toriyong baka, duha ka kilong harina alang sa usa ka torong karnero
29: ug usa ka kilong harina sa matag nating karnero.
30: Paghalad usab kamog usa ka laking kanding alang sa pagpapas sa inyong sala.
31: Wala kini labot sa inadlawng halad nga inyong sunogon nga paubanan usab ug halad nga pagkaon ug halad nga ilimnon. Kinahanglan nga ang inyong ihalad walay tatsa.