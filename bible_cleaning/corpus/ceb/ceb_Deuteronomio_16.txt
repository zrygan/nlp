1: Himoa ninyo ang Kasaulogan sa Pagsaylo alang sa Ginoo nga inyong Dios sa bulan sa Abib kay sa usa niana ka gabii sa maong bulan gikuha kamo sa Ginoo nga inyong Dios gikan sa Ehipto.
2: Pag-ihaw kamog karnero o baka ingon nga pasidungog sa Ginoo nga inyong Dios aron kan-on sa panahon sa Kasaulogan sa Pagsaylo. Adto kini ihawa sa dapit nga ampoanan.
3: Kan-a ninyo kini uban sa pan nga walay patubo. Buhata ninyo kini sulod sa pito ka adlaw kay kini maoy simbolo sa inyong mga pag-antos kay midali man kamo pagbiya sa Ehipto. Kini magpahinumdom kaninyo sa tibuok ninyong kinabuhi sa adlaw nga maoy inyong pagbiya sa Ehipto.
4: Kinahanglan nga walay magbaton ug patubo sa tibuok nasod sulod sa pito ka adlaw ug kinahanglan nga walay pabuntagan nga karneng gihalad sa gabii sa unang adlaw.
5: Ayaw ninyo ihawa ang hayop nga halad sa Kasaulogan sa Pagsaylo didto sa mga lungsod nga ihatag kaninyo sa Ginoo nga inyong Dios
6: kondili sa dapit lamang nga iyang pilion ingon nga dapit nga ampoanan. Ihawa ug ihalad kini inigsalop sa adlaw nga maoy panahon sa pagbiya ninyo sa Ehipto.
7: Lutoa ug kan-a ninyo kini sa dapit nga pilion sa Ginoo nga inyong Dios ug sa pagkabuntag pamauli kamo sa inyo.
8: Kinahanglan nga ang kan-on ninyo sulod sa unom ka adlaw mao ang pan nga walay patubo ug sa ikapitong adlaw panimba kamo sumala sa gisugo kaninyo sa Ginoo nga inyong Dios. Ayaw kamo pagtrabaho nianang adlawa.
9: Pag-ihap kamog pito ka semana sukad sa pagsugod sa pagpangani.
10: Unya himoa ninyo ang Kasaulogan sa Pagpangani aron pagpasidungog sa Ginoo nga inyong Dios. Pagdala kamog mga halad nga kinabubut-on sumala sa panalangin nga inyong nadawat.
11: Sa atubangan sa Ginoo pagmalipayon kamo ingon man ang tanang sakop sa inyong banay uban sa mga Levita nga anaa magpuyo sa inyong lungsod ug sa mga langyaw, mga ilo ug mga biyuda. Adto kini himoa sa dapit nga alampoanan.
12: Hinumdomi nga naulipon kamo didto sa Ehipto busa tumana gayod kining mga sugoa.
13: Himoa ang Kasaulogan sa mga Balongbalong sulod sa pito ka adlaw human sa ting-ani.
14: Kamo ug ang tanang sakop sa inyong banay lakip ang mga Levita ug ang mga langyaw, ang mga ilo ug ang mga biyuda nga anaa namuyo sa inyong lungsod kinahanglan nga malipayon nga magsaulog niini.
15: Himoa ninyo ang maong kasaulogan pahinungod sa Ginoo nga inyong Dios sulod sa pito ka adlaw didto sa dapit nga ampoanan kay panalanginan man niya ang tanan ninyong paningkamot aron magmalipayon kamong tanan.
16: Ang tanang lalaki ninyo kinahanglan nga moadto sa ampoanan aron pagsimba sa Ginoo katulo sa usa ka tuig: sa Kasaulogan sa Pagsaylo, sa Kasaulogan sa Pagpangani ug sa Kasaulogan sa mga Balongbalong. Kinahanglan nga dili sila moadto sa alampoanan kon wala silay dalang halad.
17: Kinahanglan nga ang matag usa magdalag halad sumala sa panalangin nga iyang nadawat gikan sa Ginoo nga inyong Dios.
18: Pagtudlo kamog mga maghuhukom ug mga opisyal gikan sa matag usa ninyo ka banay sa tanang lungsod nga ihatag kaninyo sa Ginoo nga inyong Dios. Ang ilang katungdanan mao ang paghatag ug hustisya ngadto sa katawhan.
19: Kinahanglan nga dili nila tuison ang hustisya o magpakitag pagdapig o modawat ug suborno kay ang suborno makabuta sa maalamon ug mohikaw sa katungod sa matarong.
20: Busa ang hustisya lamang maoy sunda aron magpadayon kamo sa pagpanag-iya sa yuta nga ihatag kaninyo sa Ginoo nga inyong Dios.
21: Ayaw kamo pag-ugbok ug kahoy nga inyong simbahon tupad sa halaran nga gihimo ninyo alang sa Ginoo nga inyong Dios
22: o pagpatindog ug haliging bato kay kining mga butanga gikasilagan niya.