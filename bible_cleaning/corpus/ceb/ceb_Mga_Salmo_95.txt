1: Dali kamo, daygon ta ang Ginoo !
: Mag-awit kita nga malipayon ngadto sa Dios nga atong tigpanalipod.
2: Moduol kita kaniya aron pagpasalamat
: ug awitan ta siyag malipayong mga awit sa pagdayeg!
3: Kay ang Ginoo gamhanang Dios,
: gamhanang hari nga labaw sa tanang dios.
4: Nagmando siya sa tibuok kalibotan
: gikan sa kinahiladman sa yuta ngadto sa labing taas nga kabukiran.
5: Nagmando siya sa dagat nga iyang gibuhat
: ug sa yuta nga iyang giumol.
6: Dali kamo, mangyukbo kita ug mosimba kaniya;
: mangluhod kita atubangan sa Ginoo nga atong Magbubuhat!
7: Siya ang atong Dios;
: kita ang katawhan niya nga iyang giatiman,
: ang panon nga iyang giamuma.
: Pamatia karon ang iyang gisulti,
8: Ayaw pagahia ang inyong ulo sama sa inyong katigulangan didto sa Meriba
: ingon man didto sa kamingawan sa Masa.
9: Didto gisulayan nila ako
: bisag nakita nila ang akong gibuhat alang kanila.
10: Sulod sa 40 ka tuig wala ako malipay niadtong mga tawhana.
: Miingon ako, Pagkamasupilon nila!
: Nagdumili sila pagtuman sa akong mga sugo!
11: Nasuko ako ug nanumpa,
: Dili gayod kamo makasulod
: sa yuta nga akong papahulayan kaninyo.