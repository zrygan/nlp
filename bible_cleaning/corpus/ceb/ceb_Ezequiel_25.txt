1: Unya miingon ang Ginoo kanako,
2: Tawo, pagwali batok sa nasod sa Ammon ug sultihi sila
3: nga ang Ginoong Dios nag-ingon: Kay nalipay man kamo sa dihang gipasipad-an ang akong Templo ug sa diha nga ang Israel nahiagom sa dakong kadaot ug sa diha nga ang mga lumolupyo sa Juda gipamihag,
4: itugyan ko kamo sa katawhan sa sidlakan. Magkampo ug mopuyo sila tipon kaninyo ug kan-on nila ang inyong mga prutas ug imnon nila ang inyong gatas.
5: Himoon ko ang siyudad sa Raba nga pasibsibanan sa mga kamelyo ug ang nasod sa Ammon himoon kong toril sa kahayopan. Sa ingon makaila kamo nga ako mao ang Ginoo .
6: Kini ang giingon sa Ginoong Dios , Tungod kay mipakpak man kamo sa inyong kamot ug nagluksolukso sa kalipay ug nagmaya agig pagbiaybiay sa nasod sa Israel,
7: itugyan ko kamo sa ubang nasod ug tulison kamo nila. Puohon ko kamo aron mapapas kamo ingon nga usa ka nasod. Unya makaila kamo nga ako mao si Yahweh.
8: Ang Ginoong Dios nag-ingon, Kay ang Moab nag-ingon man nga walay kalainan ang nasod sa Juda sa ubang kanasoran,
9: ablihan ko ug ipaataki ang mga siyudad nga nanalipod sa utlanan sa siyudad lakip ang mga siyudad nga maoy iyang garbo: ang Betjesimot, ang Baalmeon ug ang Kiriataim.
10: Himoon ko nga ang mga tribo sa silangan sa diserto makabuntog sa Moab uban sa Ammon aron ang Moab dili na mahimong nasod.
11: Silotan ko gayod ang Moab ug makaila sila nga ako mao ang Ginoo .
12: Ang Ginoong Dios nag-ingon, Kay ang Edomea labihan mang nakapanimalos sa Juda ug nakasala pag-ayo tungod niini,
13: silotan ko ang Edomea ug puohon ko ang mga tawo ug mananap niini. Gun-obon ko kini gikan sa siyudad sa Teman hangtod sa siyudad sa Dedan ug mamatay sila sa gubat.
14: Panimaslan ko ang Edomea pinaagi sa akong katawhan, ang Israel. Ang ilang buhaton sa Edomea sumala gayod sa akong kasuko ug kapungot ug makaila gayod ang katawhan sa Edomea nga ako maoy nanimalos kanila.
15: Nag-ingon ang Ginoong Dios , Ang mga Filistihanon hilabihang nakapanimalos tungod sa dako nilang kasilag ug ilang gilaglag ang akong katawhan, ang dugay na nila kaayong kaaway.
16: Tungod niini puohon ko ang tanang Filistihanon: ang mga nagpuyo sa Kerit ingon man kadtong namuyo sa kabaybayonan.
17: Ipahiagom ko kanila ang makalilisang kong panimalos ug kastigohon ko sila pag-ayo aron sila makaila nga ako mao ang Ginoo .