1: Niadtong panahon nga wala pay hari ang Israel, may usa ka Levita nga didto magpuyo sa kabungtoran sa Efraim. May puyopuyo siya nga taga-Betlehem sa Juda.
2: Apan ang babaye nasuko kaniya ug mipauli sa balay sa iyang amahan didto sa Betlehem. Nagpabilin siya didto sa sulod sa upat ka bulan.
3: Unya ang bana nga Levita miapas sa babaye aron sa pag-awhag kaniya sa pagpauli. Uban kaniya ang iyang sulugoon ug nagdala siyag duha ka asno. Gidawat siya sa babaye didto sa balay sa iyang amahan. Sa pagkakita sa amahan sa babaye kaniya, giabiabi siya pag-ayo.
4: Namugos ang ugangang lalaki nga magpabilin sa ila ang maong Levita busa nagpabilin siya sulod sa tulo ka adlaw. Nangaon ug natulog didto ang magtiayon.
5: Sa pagkabuntag sa ikaupat nga adlaw, sayo silang mibangon ug nangandam sa paglakaw. Apan ang amahan sa babaye miingon ngadto sa iyang umagad, Kaon una aron dili kamo gutomon sa dalan.
6: Busa ang Levita ug ang amahan sa babaye nangaon ug nag-inom. Unya miingon kaniya ang amahan, Pabilin una niining gabhiona ug paglingawlingaw dinhi.
7: Molakaw na unta ang Levita apan gihawiran siya sa amahan busa nagpabilin na usab siya.
8: Sayo sa buntag, sa ikalimang adlaw mibangon siya aron mogikan apan ang amahan sa babaye miingon, Kaon una sa dili pa kamo manglakaw. Busa nangaon sila.
9: Sa diha nga ang Levita ug ang iyang puyopuyo ug ang sulugoon molakaw na unta, ang amahan miingon, Hapon na kaayo. Maayo pag anhi lang gihapon kamo manghigda. Hapit na magabii busa pabilin dinhi ug paglipay. Sayo lang kamog mata ugma alang sa inyong panaw.
1011: Apan wala magpahawid ang tawo ug milakaw siya uban sa iyang puyopuyo dala ang duha ka asno. Hapit na magabii pag-abot nila duol sa Jebus o Jerusalem busa ang sulugoon miingon sa iyang agalon, Anhi lang kita mamahulay niining siyudad sa mga Jebusihanon.
12: Apan miingon ang agalon, Dili kita mopahulay sa usa ka siyudad nga dili mga Israelita ang namuyo. Mangadto hinuon kita sa Gibeah.
13: Mopadayon kita sa unahag diyutay ug adto kita mohigda sa Gibeah o sa Rama.
14: Busa mipadayon sila sa ilang panaw. Didto sila magabhii sa Gibeah sa kayutaan sa banay ni Benjamin.
15: Mihapit sila sa Gibeah aron didto mohigda. Misulod ang Levita ug milingkod sa plasa sa siyudad kay wala may mipahigda kanila.
16: Nianang higayona, miabot ang usa ka tigulang nga gikan nagtrabaho sa iyang uma. Taga-Efraim gayod siya apan karon nagpuyo na sa Gibeah. Ang mga tawo sa Gibeah kaliwat sa banay ni Benjamin.
17: Nakita sila sa tigulang didto sa plasa busa gipangutana sila kon taga diin ug asa sila paingon.
18: Mitubag ang Levita, Gikan kami sa Betlehem sa Juda ug padulong sa kabungtoran sa Efraim diin ako nagpuyo. Miadto man gud ako sa Betlehem ug karon mopauli na ako. Walay mopasaka kanamo dinhi.
19: Aduna kami pagkaon ug dagami alang sa among mga asno, pan ug bino alang kanako ug sa akong puyopuyo ug sa akong sulugoon. Sangkap kami sa tanan namong gikinahanglan.
20: Ang tigulang miingon, Makadayon kamo sa akong balay ug atimanon ko kamo. Ayaw kamo pagpalabay sa gabii dinhi sa plasa.
21: Busa gidala niya sila sa ila ug gipakaon ang ilang mga asno. Ang iyang mga bisita nanghimasa, nangaon ug nanginom.
22: Malipayon sila niadtong tungora sa dihang kalit nga nangabot ang daotang mga tawo gikan sa lungsod. Gilibotan nila ang balay ug gipukpok ang pultahan. Giingnan nila ang tigulang, Pagulaa ang lalaki nga ania sa inyo. Gusto kaming makighilawas kaniya!
23: Apan ang tigulang migula ug miingon kanila, Ayaw mga higala! Ayaw buhata ang daotan! Kining tawhana akong bisita.
24: Ania ang akong ulay nga anak ug ang puyopuyo niya. Dad-on ko sila sa gawas karon ug inyo na sila. Buhata ang gusto ninyo apan ayaw buhata ang daotan nganhi niining tawhana!
25: Apan wala mamati kaniya ang mga tawo. Busa gikuha sa Levita ang iyang puyopuyo ug gibutang sa gawas. Gilugos sa mga tawo ang babaye ug gipanamastamasan sa tibuok gabii ug wala lung-i hangtod sa kabuntagon.
26: Sa pagkakaadlawon miabot ang babaye ug natumba didto sa pultahan sa balay sa tigulang ug didto siya kabuntagi.
27: Nianang buntaga pagbangon sa bana ug sa pagbukas niya sa pultahan, nakita niya ang iyang puyopuyo nga nagbuy-od diha sa pultahanang mga kamot niya diha gayod sa pultahan.
28: Miingon ang bana, Bangon, manglakaw na kita! Apan wala motubag ang babaye. Busa gikarga niya sa asno ang babaye ug mipadayon siya sa iyang panaw ngadto sa ila.
29: Pag-abot niya sa ila misulod siya sa balay ug mikuhag kutsilyo. Unya gikuha niya ang lawas sa iyang puyopuyo, gihiwahiwa kini sa 12 ka piraso ug gipadala ang matag bahin ngadto sa 12 ka banay sa Israel.
30: Ang tanang nakakita niini miingon, Wala pa kita makakitag hitabo nga sama niini sukad manggula ang mga Israelita sa Ehipto! Unsa may angay natong buhaton niini?