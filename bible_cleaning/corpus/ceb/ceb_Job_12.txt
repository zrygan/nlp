1: Miingon si Job
2: Tinuod nga kamo ang tingog sa katawhan.
: Inigkamatay ninyo, mamatay usab ang kaalam.
3: Apan dili ako mabintahaan ninyo sa panabot;
: dili ako ubos ninyo;
: nasayod ang tanan sa inyong giingon.
4: Nahimo akong kataw-anan ngadto sa akong mga higala
: bisag matarong ako ug walay ikasaway kanako;
: gitubag ako sa Dios sa dihang misangpit ako kaniya.
5: Wala kamo magkalisodlisod apan inyo akong gihimong kataw-anan;
: gitiwasan ninyo ang tawo nga hapit na matumba.
6: Apan ang mga kawatan ug ang mga makasasala nagpuyo sa kalinaw,
: bisag ang ilang dios mao lamang ang kaugalingon nilang kusog.
7: Apan pangutan-a ang mga mananap ug tudloan kamo nila;
: pangutan-a ang mga langgam sa kahanginan
: ug may ikasulti sila.
8: Pangutan-a ang mga binuhat dinhi sa yuta
: ug ang anaa sa dagat kay may kaalam sila.
9: Silang tanan nasayod nga ang Ginoo maoy nagbuhat kanila.
10: Ang Dios maoy nagtudlo kanila ug naggiya sa ilang panginabuhi;
: ang kinabuhi sa tagsatagsa ka tawo anaa sa iyang kamot.
11: Apan sama nga ang dila lamian inigkatilawg pagkaon,
: anindotan usab ang mga dalunggan inigkabatig mga pulong.
12: Ang mga tigulang maalamon ug maayo ug panabot,
13: apan ang Dios dili lamang kay maalamon
: kondili gamhanan pa gayod.
14: Kinsa may makatukod pag-usab sa gub-on sa Dios?
: Ug kinsa may makapagawas sa prisohon sa Dios?
15: Kon dili paulanon sa Dios, moabot ang hulaw;
: may baha kon ang tubig buhian sa Dios.
16: Gamhanan ang Dios ug madaogon siya kanunay;
: ang nanglimbong ug ang gilimbongan
: nailalom sa iyang pagbuot.
17: Gikawang niya ang kaalam sa mga magtatambag
: ug gilibog niya ang mga maghuhukom.
18: Gihukasan niya sa gahom ang mga hari ug iya silang gipabilanggo.
19: Gipaubos niya ang mga pari ingon man ang mga gamhanan.
20: Gipahilom niya ang mga sinaligan
: ug gikuhaan niyag kaalam ang mga tigulang.
21: Gipakaulawan niya kadtong naghupot ug dagkong katungdanan
: ug gikuhaan niya sa gahom ang mga kadagkoan.
22: Gihatagan niyag kahayag
: ang mga dapit nga labihan kangitngit.
: Ug gidala niya ang kangitngit ngadto sa kahayag.
23: Siya ang nagpalig-on sa mga nasod
: ug siya usab ang naglumpag kanila;
: gihimo niyang mauswagon ug gamhanan ang mga nasod
: ug siya usab ang nagbuntog kanila.
24: Gilibog niya ang ilang mga pangulo
: ug gipasagdan nga magkasaagsaag;
25: nagsukarap sila diha sa kangitngit ug nagsusapinday daw mga hubog.