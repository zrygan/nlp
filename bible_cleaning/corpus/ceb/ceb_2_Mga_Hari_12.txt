1: Sa ikapitong tuig sa paghari ni Jehu sa Israel, misugod paghari si Joas sa Juda ug naghari siya sulod sa 40 ka tuig didto sa Jerusalem. Sebia ang ngalan sa iyang inahan nga taga-Berseba.
2: Gibuhat ni Joas ang matarong atubangan sa Ginoo sa tibuok niyang kinabuhi kay gitudloan man siya sa pari nga si Jehoiada.
3: Apan wala niya gub-a ang mga halaran didto sa kabungtoran ug ang mga tawo nagpadayon gihapon sa paghalad ug pagsunog ug insenso didto.
4: Giingnan ni Joas ang mga pari, Ang tanang salapi nga halad sa Templo lakip ang salapi gikan sa buhis sa tagsatagsa ug ang kinabubut-ong halad sa mga tawo
5: kinahanglan tigumon sa pari nga nagbantay aron gamiton sa pag-ayo sa Templo.
6: Apan hangtod sa ika-23 ka tuig sa paghari ni Joas, walay bahin sa Templo nga gipaayo sa mga pari.
7: Busa gipatawag ni Joas si Jehoiada ug ang ubang mga pari ug giingnan niya, Nganong wala man ninyo ayoha ang Templo? Sukad karon dili na kamo maoy magtipig sa kuwarta. Ihatag kini kanako aron akoy mopaayo sa Templo.
8: Ug miuyon ang mga pari niini.
9: Unya si Jehoiada mikuhag gamayng kahon, gilungagan niya ang tabon niini ug gibutang niya kini sa tuong bahin paingon sa sulod sa ganghaan sa Templo. Dinhi niining kahon gisulod sa mga pari nga nagbantay sa pultahan ang tanang salapi nga halad sa mga tawo.
10: Kon daghan na ang salapi sulod sa kahon, kuhaon kini sa sekretaryo sa hari ug sa Pangulong Pari ug ilang timbangon, iphon ug bugkosan sulod sa mga puntil.
11: Unya ihatag nila ang kuwarta nga natimbang ngadto sa mga tawo nga gipiyalan sa pag-ayo sa Templo ug gikan niining kuwartaha suholan nila ang mga panday ug ang mga tigtukod nga nag-ayo sa Templo,
12: ang mga kantero ug ang mga tiggabas ug bato. Bayran usab nila ang mga kahoy, mga bato ug uban pang galastohan sa pagpaayo sa Templo.
13: Apan kining kuwartaha dili mahimong gastohon alang sa pagbuhat ug mga planggana nga plata, mga igpapalong, mga panaksan, mga trumpeta o ubang galamiton nga bulawan o plata
14: kay isuhol man kini sa tanan nga nagtrabaho sa pag-ayo sa Templo ug ibayad sa mga materyales.
15: Wala pangayoig husay ang mga tawo nga gipiyalan nila sa kuwarta nga isuhol kay sila dili man limbongan.
16: Ang salapi nga gihalad alang sa sala wala dad-a ngadto sa Templo kay kining salapia alang man sa mga pari.
17: Niadtong panahona si Hasael, ang hari sa Siria, misulong sa Gat ug nailog niya kini. Apan sa diha nga si Hasael misulong sa Jerusalem,
18: si Joas, ang hari sa Juda, mikuha sa tanang mga gasa nga gihalad ni Josafat ug ni Jehoram ug ni Ahasias nga iyang mga katigulangan nga mga hari usab sa Juda ingon man ang iyang kaugalingong mga gasa ug ang tanang bulawan nga didto sa panudlanan sa Templo ug sa palasyo ug kining tanan gihatag niya kang Hasael. Busa mibiya si Hasael sa Jerusalem.
19: Ang tanang buhat ni Joas nahisulat sa Kasaysayan sa mga Hari sa Juda .
20: Ang iyang mga opisyal nagsabot sa hilom ug ilang gipatay si Joas didto sa balay sa Mello, sa dalan paingon sa Sela.
21: Ang nagpatay kaniya mao si Josacar nga anak ni Semaat ug si Josabat nga anak ni Somer. Gilubong nila siya didto sa Jerusalem ug mipuli kaniya paghari si Amasias nga iyang anak.