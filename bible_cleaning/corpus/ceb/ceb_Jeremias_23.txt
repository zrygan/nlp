1: Pagkamakalilisang sa silot sa Ginoo ngadto sa mga pangulo nga nagpahisalaag ug nagpatibulaag sa iyang katawhan!
2: Mao kini ang giingon sa Ginoo , ang Dios sa Israel, ngadto sa mga pangulo nga angay untang mag-atiman sa iyang katawhan: Gipatibulaag ug giabog ninyo ang akong katawhan inay inyo untang atimanon. Karon, silotan ko kamo tungod sa daotan ninyong mga buhat. Ako, ang Ginoo , maoy nagsulti niini.
3: Tigumon ko ang nahibilin sa akong katawhan gikan sa kanasoran diin ko sila patibulaaga ug dad-on ko sila balik sa ilang nasod. Unya mosanay sila pag-ayo.
4: Hatagan ko silag mga pangulo nga mag-atiman kanila. Dili na sila mahadlok o malisang ug dili ko na sila silotan pag-usab. Ako, ang Ginoo , maoy nag-ingon niini.
5: Nag-ingon ang Ginoo , Taliabot ang panahon nga magpili akog matarong nga kaliwat ni David aron mahimong hari. Ang maong hari magmando sa tumang kamaalamon ug ipatunhay niya ang hustisya ug katarong sa tibuok nasod.
6: Kon maghari na siya, mahilikay na sa kadaot ang katawhan sa Juda ug magpuyo nang malinawon ang katawhan sa Israel. Paganganlan siyag, Ang Ginoo Mao Ang Atong Kaluwasan.
7: Nag-ingon ang Ginoo , Taliabot ang panahon nga ang katawhan dili na manumpa sa akong ngalan ingon nga buhing Dios nga nagkuha sa katawhan sa Israel gikan sa Ehipto.
8: Hinuon, manumpa sila sa akong ngalan ingon nga buhing Dios nga nagkuha sa katawhan sa Israel gikan sa nasod sa amihanan ug gikan sa ubang nasod diin ko sila patibulaaga ug anhi na sila magpuyo sa ilang kaugalingong nasod.
9: Mahitungod sa mga propeta
: Ingon sa nadugmok ang akong kasingkasing ug nagkurog ako.
: Tungod sa Ginoo ug sa balaan niyang pulong,
: nahisama ako sa hubog nga nakainom ug daghang bino.
10: Nalukop ang nasod sa mga tawo nga maluibon;
: nagkinabuhi sila sa tumang kadaotan
: ug nag-abuso sila sa ilang gahom.
: Tungod sa tunglo sa Ginoo ,
: nagbangotan ang tibuok yuta
: ug mikaging ang mga pasibsibanan.
11: Nag-ingon ang Ginoo ,
: Daotan ang mga propeta ug ang mga pari;
: nakita ko sila nga nagbuhat ug daotan bisan sa sulod sa Templo.
12: Danglog ug mangitngit ang dalan nga ilang pagasubayon;
: ug didto palukapahon ko sila.
: Pahiagomon ko sila sa katalagman
: sa panahon nga silotan sila.
: Ako, ang Ginoo , maoy nag-ingon niini.
13: Nakita ko ang mga sala sa mga propeta sa Samaria.
: Nagsulti sila sa ngalan ni Baal
: ug gipasalaag nila ang akong katawhan, ang Israel.
14: Apan labaw pa kadaotan
: ang gibuhat sa mga propeta sa Jerusalem;
: nanapaw sila ug namakak.
: Gidasig nila ang katawhan pagbuhat ug sayop
: busa walay mihunong sa pagbuhat sa daotan.
: Alang kanako, silang tanan sama kadaotan sa katawhan sa Sodoma ug Gomora.
15: Busa ako, ang Ginoo nga Labing Gamhanan, nag-ingon bahin sa mga propeta sa Jerusalem
: Pakan-on ko silag panyawan
: ug paimnog tubig nga makahilo,
: kay gipadagsang man nila sa tibuok nasod ang pagkadaotan.
16: Ang Ginoo nga Labing Gamhanan nag-ingon sa katawhan sa Jerusalem, Ayaw kamo pamati sa isulti sa mga propeta kay bakak ang ilang gipatuohan kaninyo ug makawang lamang ang inyong paglaom. Ang ilang gipatuo kaninyo bunga lamang sa ilang hunahuna ug dili gikan kanako.
17: Ang mga tawo nga nagdumili sa pagpamati sa akong mga pulong gipunayan nilag sulti nga walay daotang modangat kanila. Ug giingnan usab nila ang tanang gahig ulo nga walay katalagman nga moabot kanila.
18: Giingnan ko ang katawhan, Walay usa niining mga propetaha nga nasayod sa mga hunahuna sa Ginoo ug wala kanilay nakabati o nakasabot sa iyang gisulti o nagtagad sa iyang gipamulong.
19: Ang iyang kasuko sama sa bagyo nga kusog kaayo nga mohapak sa ulo sa daotan.
20: Dili kini mohunong hangtod nga mahuman niya ang buot niyang buhaton. Sa umaabot nga mga adlaw masabtan ra kini ninyo pag-ayo.
21: Ang Ginoo nag-ingon, Wala ko sugoa kining mga propetaha apan nanglakaw sila. Wala ako maghatag ug mensahe kanila apan sa akong ngalan naghimo gihapon sila ug propesiya.
22: Kon nasayod pa sila sa akong mga hunahuna, ang ila untang isangyaw ngadto sa akong katawhan mao ang akong pulong aron mapahunong nila ang katawhan sa pagkinabuhig daotan ug pagbuhat sa mga butang nga salawayon.
23: Mao kini ang pulong sa Ginoo , Ako ang Dios nga anaa sa tanang dapit ug dili sa usa lamang ka dapit.
24: Walay makatago gikan kanako. Wala ba kamo masayod nga ako anaa sa tanang dapit sa langit ug sa yuta?
25: Nasayod ako sa mga bakak nga gisulti sa mga propeta pinaagi sa akong ngalan. Nagpatuo sila nga gihatagan ko sila sa akong mensahe diha sa mga damgo.
26: Anus-a pa ba sila mohunong pagpasalaag sa akong katawhan pinaagi sa pagsultig mga bakak nga ilang gipasiugdahan?
27: Nagdahom sila nga pinaagi sa mga damgo nga ilang gisugilon, ang akong katawhan mahikalimot kanako sama nga ang ilang mga katigulangan nalimot kanako ug midangop kang Baal.
28: Ang propeta nga may damgo kinahanglan magtug-an nga kini iya rang damgo ug ang propeta nga nakadungog sa akong gisulti kinahanglan magsangyaw nga maminatud-on sa akong gisulti. Unsa ra gud ang uhot kon itandi sa lugas sa trigo?
29: Ang akong pulong sama sa kalayo ug sa martilyo nga modugmok sa mga bato.
30: Kontra ko ang mga propeta nga naghinulamay sa ilang kaugalingong mga pulong ug nagpatuo nga ako maoy nagsulti niini.
31: Kontra ko ang mga propeta nga nagpatuo nga naggikan kanako ang ilang kaugalingong mga pulong pinaagi sa pag-ingon, Mao kini ang gisulti sa Ginoo .
32: Pamati kamo niining akong isulti! Kontra ko ang mga propeta nga nagsangyaw sa ilang mga damgong bakak. Nagpatuo sila sa ilang mga damgo ug gipasalaag nila ang akong katawhan pinaagi sa ilang mga bakak ug mga panghambog. Wala ko sila sugoa o ipadala ug dili sila makatabang sa katawhan. Ako, ang Ginoo , maoy nagsulti niini.
33: Ang Ginoo miingon kanako, Jeremias, kon usa sa akong katawhan o usa ka propeta o usa ka pari mangutana kanimo, Unsay mensahe sa Ginoo ? kinahanglan sultihan mo siya, Ikaw usa ka palas-anon sa Ginoo ug wagtangon ka niya.
34: Kon usa sa akong katawhan o usa ka propeta o usa ka pari mogamit sa mga pulong ang palas-anon sa Ginoo , silotan ko siya ug ang iyang panimalay.
35: Apan ingon hinuon niini ang pagpangutana ngadto sa mga higala ug sa mga paryenti, Unsa may tubag nga gihatag sa Ginoo ? Unsa may gisulti sa Ginoo ?
36: Busa kinahanglan nga dili na sila mogamit sa mga pulong ang palas-anon sa Ginoo kay kon adunay mohimo niini, himoon ko nga matuod nga palas-anon ang akong gisulti alang kaniya. Gituis sa katawhan ang mga pulong sa ilang Dios, ang buhi nga Dios nga mao ang Ginoo nga Labing Gamhanan.
37: Jeremias, pangutan-a ang mga propeta, Unsay tubag nga gihatag sa Ginoo kaninyo? Unsa may gisulti sa Ginoo ?
38: Ug kon dili sila motuman sa akong sugo ug mogamit sila sa mga pulong ang palas-anon sa Ginoo nan, sultihi sila nga
39: pamuniton ko gayod sila ug ilabog halayo kanako lakip ang siyudad nga gihatag ko kanila ug sa ilang katigulangan.
40: Pahamtangan ko silag walay kataposang kaulawan ug kaalaot nga dili gayod hikalimtan.