1: Si Sedekias nga anak ni Josias mao hinuoy gitudlo ni Hari Nabucodonosor aron maghari sa Juda ug dili si Joaquin nga anak ni Joakim.
2: Apan si Sedekias ug ang iyang mga opisyal ingon man ang katawhan wala motuman sa gisulti sa Ginoo nga gisangyaw ko kanila.
3: Unya gipaanhi kanako ni Hari Sedekias sila si Jehukal nga anak ni Selemias ug si Sofonias nga pari nga anak ni Maasias aron paghangyo kanako nga mag-ampo ako sa Ginoo nga Dios alang sa nasod.
4: Niadtong higayona ako may kagawasan pa sa pagpakig-uban-uban sa katawhan kay wala pa man ako bilanggoa.
5: Gilibotan sa kasundalohan sa Babilonia ang Jerusalem, apan pagkadungog nila nga nagpaingon sa Jerusalem ang kasundalohan sa Ehipto, mihunong sila sa pag-ataki sa Jerusalem ug misibog.
6: Unya ang Ginoo , ang Dios sa Israel, miingon kanako nga sultihan si Sedekias
7: Ako, ang Ginoo , ang Dios sa Israel nagsulti: Ingna ang hari sa Juda nga maoy nagsugo kanimo sa pagpakisayod kanako nga ang kasundalohan sa Ehipto nga nagpaingon unta nganhi aron pagtabang kaninyo, mobalik sa Ehipto.
8: Unya mobalik nganhi ang mga taga-Babilonia ug atakihon nila ang siyudad. Mailog nila kini ug sunogon nila.
9: Ako, ang Ginoo , nagpasidaan kaninyo sa dili paghunahuna nga dili mobalik ang taga-Babilonia kay mobalik gayod sila.
10: Bisan pa kon mabuntog ninyo ang tanang kasundalohan sa Babilonia nga mosulong kaninyo ug ang mahibilin na lamang kanila mao ang mga samaran diha sa ilang mga tolda, sila mobangon ug sunogon gayod nila kining siyudara.
11: Nanibog ang kasundalohan sa Babilonia gikan sa Jerusalem kay nagkaduol na man ang kasundalohan sa Ehipto.
12: Niadtong higayona, migikan ako sa Jerusalem paingon sa yuta sa Benjamin aron sa pagpanag-iya sa akong bahin gikan sa akong banay.
13: Apan pag-abot ko sa Ganghaan sa Benjamin gipahunong ako ni Irya, ang anak ni Semelias ug apo ni Hananias. Si Irya maoy kapitan sa mga guwardiya. Giingnan ako ni Irya, Miikyas ka aron motipon sa mga taga-Babilonia!
14: Mitubag ako, Dili kana tinuod! Wala ako moikyas aron motipon sa mga taga-Babilonia. Apan wala ako paminawa ni Irya. Gidakop niya ako ug gidala ngadto sa mga opisyal.
15: Labihan nilang sukoa kanako ug gikulata nila ako ug unya gibilanggo didto sa balay ni Jonatan, ang sekretaryo sa hari, kay ang balay ni Jonatan gihimo man nga bilanggoan.
16: Didto ako bilanggoa sa usa ka lawak ilalom sa yuta sulod sa daghang mga adlaw.
17: Unya gidala ako ngadto sa atubangan ni Hari Sedekias ug didto sa palasyo gisekreto niya ako pagpangutana, May mensahe ka ba gikan sa Ginoo ?
: Mitubag ako, Aduna! Itugyan ka ngadto sa hari sa Babilonia.
18: Unya nangutana ako, Unsa mang salaa ang akong nabuhat batok kanimo o sa imong mga opisyal o niining katawhan nga imo man akong gipabilanggo?
19: Hain na man ang imong mga propeta nga nag-ingon kanimo nga ang hari sa Babilonia dili mosulong kanimo o niining nasora?
20: Busa karon, Kamahalan, patalinghogi ako ug tumana ang ihangyo ko kanimo. Ayaw ako ipadalag balik ngadto sa balay ni Jonatan nga imong sekretaryo aron dili ako mamatay didto.
21: Busa nagsugo si Hari Sedekias nga adto ako bilanggoa sa hawanan sa guwardiya didto sa palasyo. Nagpabilin ako didto ug matag adlaw gihatagan akog pan hangtod nga ang mga tigluto ug pan sa tibuok siyudad nakabsan nag pan.