1: Kanimo, O Ginoo , moduol ako aron imong panalipdan.
: Ayaw itugot nga mabuntog ako!
2: Kay matarong man ikaw, tabangi ug luwasa ako.
: Pamatia ako ug luwasa!
3: Tugoti nga ikaw mahimong akong salipdanang bato
: ug usa ka malig-ong kota nga mosalipod kanako.
: Dalangpanan ug panalipod ko ikaw.
4: Luwasa ako, O Dios, gikan sa mga tawong daotan,
: gikan sa gahom sa bangis ug daotang mga tawo.
5: Ikaw ang akong paglaom, O Ginoo,
: ug sukad pa sa akong pagkabatan-on misalig ako kanimo, O Ginoo .
6: Sa tibuok kong kinabuhi misalig ako kanimo.
: Gipanalipdan mo ako sukad pa sa akong pagkahimugso.
: Daygon ko ikaw kanunay!
7: Ang akong kinabuhi nagsilbing sanglitanan alang sa kadaghanan
: kay ikaw mao ang akong lig-ong dalangpanan.
8: Nagdayeg ako kanimo sa tibuok adlaw
: ug gisangyaw ko ang imong himaya.
9: Ayaw intawon ako isalikway karon nga tigulang na ako
: ug karon nga luya na ako, ayaw intawon akog biyai!
10: Ang akong mga kaaway nga buot mopatay kanako
: nagsabot ug naglaraw batok kanako.
11: Nag-ingon sila, Gibiyaan na siya sa Dios
: busa adtoon ta siya ug dakpon
: kay wala nay moluwas kaniya.
12: Ayaw intawon pahilayo kanako, O Dios;
: Dios ko, tabangi ako karon!
13: Kadtong nagdaot kanako mabuntog unta ug malaglag.
: Maulawan unta sa hingpit kadtong buot modagmal kanako.
14: Apan ako maglaom kanunay kanimo,
: ug mosamot pa gayod ang pagdayeg ko kanimo.
15: Isangyaw ko ang imong mga matarong nga buhat,
: ug isulti ko sa tibuok adlaw ang kaluwasan nga gikan kanimo
: bisan tuod ug dili ko kini matukib.
16: Daygon nako ang imong gahom, O Ginoong Dios ,
: ug isangyaw ko ang imong pagkamatarong, ang imoha ra gayod.
17: O Dios, gitudloan mo ako sukad pa sa akong pagkabatan-on,
: ug gisangyaw ko gihapon ang imong kahibulongang mga buhat.
18: Bisag tigulang na ako ug ubanon na,
: ayaw intawon akog biyai, O Dios!
: Ubani ako samtang gisangyaw ko ang imong kusog ug gahom
: ngadto sa tanang umaabot nga kaliwatan.
19: Ang imong gahom ug pagkamatarong, O Dios, sangko sa langit.
: Dagkong mga butang ang imong nabuhat
: ug wala nay sama kanimo.
20: Gipadad-an mo akog mga kalisdanan ug mga pag-antos,
: apan ibalik mo ra kanako ang akong kusog
: ug luwason mo ako gikan sa kahiladman.
21: Himoon mo ako nga labi pang bantogan
: ug dasigon mo ako pag-usab.
22: Daygon ko gayod ikaw uban sa alpa
: tungod sa imong pagkamaunongon, O Dios.
: Daygon ko ikaw pinaagi sa pag-awit
: ug sa pagtugtog ug mga honi pinaagi sa akong alpa,
: O Balaang Dios sa Israel.
23: Mosinggit ako sa kalipay samtang magtugtog ako alang kanimo;
: awitan ko ikaw sa tibuok kong kalag
: kay giluwas mo man ako.
24: Sa tibuok adlaw isugilon ko ang imong pagkamatarong,
: kay nabuntog ug naulawan ang buot molaglag kanako.