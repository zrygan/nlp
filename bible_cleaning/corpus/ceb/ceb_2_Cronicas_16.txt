1: Sa ika-36 nga tuig sa paghari ni Asa, si Baasa nga hari sa Israel misulong sa Juda. Gikotaan niya ang siyudad sa Rama aron walay bisan kinsa nga makagawas-sulod sa Juda.
2: Busa nagkuha si Asa ug mga salapi ug mga bulawan gikan sa tipiganang-lawak sa Templo sa Ginoo ug sa palasyo sa hari ug iya kining gipadala ngadto kang Benhadad nga hari sa Siria nga didto magpuyo sa Damasco.
3: Matod niya, Maghigalaay kita ingon nga ang imo ug ang akong amahan managhigala. Aniay gipadala ko kanimong salapi ug bulawan. Ayaw na pagpakighigala kang Hari Baasa sa Israel aron dili na ako niya samukon.
4: Miuyon si Benhadad niini ug gimandoan niya ang iyang mga pangulo sa kasundalohan sa pagsulong sa mga siyudad sa Israel ug nailog nila ang Iyon, ang Dan, ang Abelmaim ingon man ang tanang mga siyudad sa Neftali nga kinutaan.
5: Sa pagkabalita ni Baasa niini, gihunong niya ang pagtukod sa Rama.
6: Ug gidala ni Asa ang katawhan gikan sa tibuok Juda ug gipangguba ug gidala nila ang mga bato ug ang mga kahoy nga gigamit ni Baasa aron pagtukod sa Rama, ug iya kining gigamit sa paglig-on sa Geba ug sa Mispa.
7: Niadtong higayona ang propeta nga si Hanani miadto kang Hari Asa ug miingon kaniya, Kay ang imong gisaligan mao man ang hari sa Siria imbis nga ang Ginoo nga imong Dios, ang kasundalohan sa hari sa Israel nakalikay hinuon kanimo.
8: Dili ba ang kasundalohan sa Etiopia ug sa Libya mas daghan pa kaayo ug daghan pa gayod silag mga karwahi ug mga batid nga mga kabalyero? Apan tungod sa pagsalig mo sa Ginoo , gitugyan niya sila kanimo.
9: Ang Ginoo kanunay nga nagtan-aw sa tibuok kalibotan aron pagpaila sa iyang gahom niadtong nagsalig kaniya sa hingpit. Sayop kining imong gibuhat busa sukad karon daghan nang mosulong kanimo.
10: Unya nasuko pag-ayo si Asa sa propeta ug iya kining gipabilanggo ug ang mga tiil gipalup-itan ug kahoy. Ug sa maong higayon gipahamtangan usab niya sa iyang kabangis ang pipila ka katawhan.
11: Ang mga nahimo ni Asa sukad gayod sa sinugdan nahisulat sa Kasaysayan sa mga Hari sa Juda ug sa Israel.
12: Unya sa ika-39 nga tuig sa iyang paghari gitaptag sakit ang iyang tiil ug migrabe kini. Apan bisan pa niini wala siya modangop sa Ginoo ug didto hinuon siya dangop sa mga doktor.
13: Ug namatay gayod si Asa sa ika-41 nga tuig sa iyang paghari.
14: Gilubong siya sa lubnganan nga binuhat niya didto sa Siyudad ni David. Gisulod siya sa lungon nga puno sa mga pahumot nga inandam sa mga batid manghimog pahumot ug naghimo silag dakong daob sa pagpasidungog kaniya.