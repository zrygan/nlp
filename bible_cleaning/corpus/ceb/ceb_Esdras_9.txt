1: Human mahimo kining mga butanga, miduol kanako ang mga opisyal ug giingnan ako, Ang katawhan sa Israel ug ang mga pari ug ang mga Levita nakig-abin sa mga katawhan sa kayutaan nga nagsimbag mga diosdios. Nakig-abin sila sa mga Canaanhon, mga Hitihanon, mga Perisihanon, mga Jebusihanon, mga Amonihanon, mga Moabihanon, mga Ehiptohanon ug mga Amorihanon
2: kay sila ug ang ilang mga anak nangasawa mag mga lumad niining mga dapita, ug sa ingon, ang balaang kaliwat hisagolan ug mga tawo niining mga dapita. Ug niining maong kalapasan, may dakong labot ang mga opisyal ug ang mga kadagkoan.
3: Sa pagkabati ko niini gigisi ko ang akong bisti ug kupo, gilabnot ko ang akong buhok ug ang akong bungot ug milingkod ako nga nagsubo.
4: Unya ang tanang Israelita nga nahadlok sa pulong sa Dios sa Israel tungod sa pagkadili matinuohon sa mga binihag nga namauli, mialirong kanako samtang naglingkod ako nga nagsubo hangtod sa paghimo sa ginabiing paghalad.
5: Ug sa dihang himoon na ang ginabiing paghalad, gihunong ko ang akong pagpuasa ug samtang nagsul-ob sa gisi nga bisti ug kupo, miluhod ako ug gibayaw ko ang akong mga kamot ngadto sa Ginoo
6: ug miingon kaniya, O Dios ko, naulaw ako ug wala akoy nawong nga ikaatubang kanimo kay nagpatungpatong ang among mga kalapasan ug misangko sa langit ang among sala.
7: Sukad sa panahon sa among mga katigulangan hangtod karon, daghan ug dako ang among sala nga nahimo. Tungod sa among mga kalapasan, kami, ang among mga hari ug ang mga pari, gitugyan mo ngadto sa mga hari sa laing mga nasod ug gipapatay, gipatulis, gipamihag, giilogan sa mga kabtangan ug gipakaulawan sama sa nahitabo karong adlawa.
8: Apan karon sulod sa mubong panahon, O Ginoo nga among Dios, naluoy ka kanamo ug wala mo kami hutdag pamatay kondili gihatagan mo kamig kasigurohan sulod niining balaang dapit aron lipayon kami ug hatagag pahulay gikan sa among kaulipnan.
9: Kay kami mga ulipon apan wala kami biyai sa among Dios sa panahon nga naulipon kami. Gihigugma hinuon kami nimo sa gugmang walay paglubad atubangan sa mga hari sa Persia ug gihatagan kamig kadasig sa pagtukod pag-usab sa Templo sa among Dios ug naghatag kanamog panalipod didto sa Juda ug sa Jerusalem.
10: Ug karon, unsa may among ikasulti kanimo, O Dios, human niining tanan? Gisalikway na usab namo ang imong mga sugo
11: nga imong gihatag kanamo pinaagi sa imong mga alagad nga mga propeta. Nag-ingon ka, Ang yuta nga inyong adtoan aron inyong panag-iyahon, usa ka yuta nga mahugaw tungod sa kadaotan sa mga katawhan niini.
12: Busa ayaw ninyog tugoti ang inyong mga dalaga sa pagpamanag mga anak nila ug ayaw tugoti ang inyong mga anak sa pagpangasawa sa ilang mga dalaga. Ayaw kamo pagtinguha sa ilang kalinaw ug kauswagan aron malig-on kamo ug ayaw pagkaon sa abot sa ilang yuta ug ayaw kini ihatag nga panulondon ngadto sa inyong kabataan hangtod sa kahangtoran.
13: Ug tapos namo madawat ang silot tungod sa among mga sala ug sa pagtan-aw namo nga ikaw Dios namo nga mipahamtang kanamo ug dili pa igo nga silot kay sa angay unta kanamo ug gibinlan mog buhi ang imong katawhan nga ingon niini kadaghan,
14: makaako pa ba kami sa paglapas pag-usab sa imong mga sugo ug makigminyoay pa ba kami pag-usab uban sa mga tawo nga nagbuhat niining buhat nga ngil-ad? Dili ka ba unya masuko kanamo ug puohon mo kami?
15: O Ginoo , Dios sa Israel, matarong ka kay gipaikyas mo man ang pipila kanamo aron magpabilin kaming buhi hangtod karong adlawa. Ania kami sa imong atubangan, mga sad-an ug angay gayod untang silotan tungod sa among sala.