1: Kini ang mga balaod nga kinahanglan inyong tumanon didto sa yuta nga gihatag kaninyo sa Ginoo , ang Dios sa inyong katigulangan, aron mainyo sa tibuok ninyong kinabuhi.
2: Gub-a gayod ninyo ang tanang dapit sa tumoy sa kabukiran, sa kabungtoran o sa ilalom sa kakahoyan diin ang katawhan nga inyong ilogan sa ilang kabtangan nagsimba sa ilang mga dios.
3: Gub-a ang ilang mga halaran ug dugmoka ang ilang mga sagrado kunohayng haligi. Sunoga ang ilang mga sagradong tukon ug dugmoka ang ilang mga larawan aron dili na kini simbahon niining mga dapita.
4: Ayaw simbaha ang Ginoo nga atong Dios sama sa pagsimba niining mga tawhana sa ilang mga dios.
5: Ang Ginoo magpili ug usa ka dapit gikan sa mga yuta sa tanan ninyong tribo aron didto magtigom ang katawhan ug magsimba kaniya.
6: Dad-on ninyo ang inyong mga halad nga sunogon ug ang uban ninyong mga halad, ang inyong mga ikapulo ug ang inyong mga gasa, ang mga gasa nga gisaad ninyo sa Ginoo , ang inyong mga kinabubut-ong halad ug ang mga panganay sa inyong mga baka ug karnero.
7: Didto sa atubangan sa Ginoo nga inyong Dios nga maoy nagpanalangin kaninyo, kamo ug ang inyong banay mokaon ug malipay sa mga maayong butang nga inyong gihagoan.
8: Ayaw ninyo padayona ang inyong gibuhat karon nga mao ang pagtuman sa inyong gusto
9: kay wala pa man kamo makaabot sa dapit nga gihatag kaninyo sa Ginoo nga inyong Dios diin magpuyo kamo nga malinawon.
10: Labang kamo sa Suba sa Jordan ug puyo kamo didto sa yuta nga gihatag sa Ginoo nga inyong Dios ingon nga inyong panulondon. Didto wala nay kaaway nga mosamok kaninyo ug magmalinawon na kamo.
11: Dad-a ninyo ang tanang halad nga gisugo ko nga inyong dad-on ngadto sa dapit nga alampoanan diin adto kamo magsimba kaniya. Dad-a ngadto ang inyong mga halad nga sunogon ug ang uban ninyong mga halad, ang inyong mga ikapulo, ang inyong mga gasa lakip sa mga kinabubut-ong halad nga inyong gisaad sa Ginoo .
12: Paglipay kamo diha sa presensya sa Ginoo nga inyong Dios, kamo, ang inyong mga anak, ang inyong mga ulipon ingon man usab ang mga Levita nga anaa magpuyo sa inyong lungsod kay wala man silay kaugalingong yuta.
13: Ayaw ninyo ihalad ang inyong mga halad nga sunogonon sa bisag asang dapit nga inyong magustohan
14: kondili ngadto lamang sa dapit nga pilion sa Ginoo sulod sa yuta sa inyong banay ug buhata didto ang tanan nga gisugo ko kaninyo.
15: Apan bisan pa niana, makaihaw gihapon kamog mga hayop ug makakaog karne bisag diin sa inyong mga lungsod kutob sa inyong gusto ug sumala sa gihatag kaninyo sa Ginoo nga inyong Dios. Ang tawong giilang hugaw ug ang tawong giilang hinlo makakaog karne sama ra nga kini karne sa osa.
16: Apan ayaw ninyo kan-a ang dugo. Ibubo hinuon kini sa yuta sama sa tubig.
17: Ayaw ninyo kan-a sulod sa inyong lungsod ang mga ikapulo sa inyong pagkaon o sa bino o sa inyong lana o ang ikapulo sa panganay sa inyong baka o karnero o sa inyong kinabubut-ong halad o sa gasa nga inyong ihalad.
18: Apan kan-a ninyo kini atubangan sa Ginoo nga inyong Dios didto sa dapit nga ampoanan nga gipili sa Dios, kamo ug ang inyong mga anak, mga ulipon ingon man usab ang mga Levita nga anaa magpuyo sa inyong lungsod. Pangaon kamo nga malipayon tungod sa mga kaayohan nga gihatag sa Ginoo kaninyo.
19: Samtang nagpuyo kamo sa inyong yuta, ayaw gayod ninyo kalimti ang mga Levita.
20: Unya kon padak-an sa Ginoo nga inyong Dios ang inyong yuta sumala sa iyang gisaad, makakaon kamog karne taman sa ginhawa.
21: Kon ang dapit nga pilion sa Ginoo nga inyong Dios aron adto kamo magsimba kaniya layo kaninyo, mahimo ninyong ihawon ang bisag hain sa inyong baka o karnero nga gihatag kaninyo sa Ginoo sumala sa akong gisugo kaninyo. Mahimo nga kan-on ninyo kini sulod sa inyong lungsod kutob sa inyong gusto.
22: Mahimo ninyo kining kaonon sama ra nga kini karne sa osa o sa lagsaw. Ang hinlo ug dili hinlo kaninyo pareho nga makakaon niini.
23: Apan ayaw gayod ninyo kan-a ang dugo kay ang dugo mao ang kinabuhi ug ayaw ninyo kan-a ang kinabuhi uban sa unod.
24: Ibubo ninyo kini sa yuta sama sa tubig.
25: Ayaw gayod kamo pagkaon niini aron magmauswagon kamo ug ang inyong mga kaliwat kay ang paglikay niini subay sa kabubut-on sa Ginoo .
26: Apan dad-a ninyo ngadto sa dapit nga ampoanan ang mga balaang butang ug ang mga kinabubut-on ninyong halad.
27: Ihalad ninyo didto sa halaran sa Ginoo nga inyong Dios ang halad nga sunogonon, ang unod ug ang dugo. Ibubo ninyo diha sa halaran sa Ginoo nga inyong Dios ang dugo apan mahimong kan-on ninyo ang unod.
28: Tumana ninyo kining mga sugo nga akong gihatag kaninyo aron kamo ug ang inyong mga kaliwat magmauswagon hangtod sa hangtod kay makapahimuot man kini sa Ginoo nga inyong Dios.
29: Unya kon laglagon na sa Ginoo nga inyong Dios ang mga nasod nga inyong adtoon ug panag-iyahon,
30: pagbantay nga dili kamo malit-ag pinaagi sa pagsundog kanila human sila malaglag sa inyong atubangan. Ayaw kamo pagpakisayod kon giunsa nila pag-alagad ang ilang dios pinaagi sa pag-ingon, Giunsa man niining mga nasora pagsimba ang ilang dios? Buhaton ta usab kana!
31: Ayaw ninyo simbaha ang Ginoo nga inyong Dios sama sa pagsimba nila sa ilang diosdios kay sa maong paagi sa pagsimba gibuhat nila ang tanang dulomtanang butang nga gikasilagan sa Ginoo . Bisan gani ang ilang mga anak gihalad nila ingon nga halad nga sunogon.
32: Tumana gayod ninyo ang tanan nga gisugo ko kaninyo. Ayaw kini ninyo kuhai o dugangi.