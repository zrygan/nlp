1: Ang katawhan moingon,
: Ngari kamo, mamalik kita sa Ginoo ,
: kay gipasakitan kita niya apan iya kitang ayohon;
: gisamaran kita niya apan karon iyang bindahian.
2: Tapos sa duha ka adlaw buhion kita niya,
: ug bangonon kita niya sa ikatulo nga adlaw,
: ug mabuhi kita uban kaniya.
3: Ilhon nato ang Ginoo .
: Moanhi gayod siya kanato,
: sama nga moabot gayod ang kabuntagon;
: moanhi siya sama nga ulan,
: sa ulan panahon sa tingpugas nga mobisibis sa yuta.
4: Ang Ginoo miingon,
: Unsa may buhaton ko kanimo, O Efraim,
: ingon man kanimo, O Juda?
: Ang imong gugma kanako sama sa gabon sa buntag,
: ug sa yamog nga dali rang mahanaw.
5: Busa gipadala ko nganha kaninyo ang akong mga propeta
: uban sa akong mensahe sa silot ug kalaglagan.
: Ang akong hukom klaro gayod kaayo.
6: Ang akong gipangayo kaninyo
: mao ang gugmang walay paglubad, dili ang mga halad.
: Ang akong gipaabot mao ang inyong pagkahibalo kanako nga inyong Dios,
: dili ang inyong paghalad ug mga halad nga sunogon.
7: Apan sa diha nga misulod sila sa yuta sa Adan,
: gilapas nila ang kasabotan nga akong gihimo uban kanila.
8: Ang Gilead usa ka siyudad sa mga tawong daotan
: mga tawo nga naduhig sa dugo.
9: Ang mga pari sama sa usa ka pundok sa mga tulisan.
: Mangatang silag tawo ug mopatay,
: bisan didto sa dalan paingon sa balaang dapit sa Siquem.
: Gituyo gayod nila kini paghimo.
10: Diha sa katawhan sa Israel nakita ko ang makalilisang nga buhat
: labihan nilang nakahugawhugaw sa ilang kaugalingon,
: tungod sa ilang pagsimba sa mga diosdios.
11: Alang kaninyo, katawhan sa Juda,
: nagtakda usab ako ug panahon sa pagsilot kaninyo tungod sa inyong gibuhat.