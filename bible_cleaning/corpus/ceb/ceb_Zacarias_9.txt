1: Mao kini ang gisulti sa Ginoo
: Gitakda ko na ang silot alang sa yuta sa Hadrac ug sa siyudad sa Damasco,
: kay ang mga siyudad sa Aram iya man,
: lakip ang tanang banay sa Israel.
2: Iya usab ang Hamat nga kasikbit sa Hadrac,
: ingon man ang Tiro ug ang Sidon, bisag maalamon sila kaayo.
3: Naghimog mga panalipod ang Tiro;
: nagtigom siyag plata nga sama kadaghan sa abog sa yuta,
: ug bulawan ingon kadaghan sa lapok sa kadalanan.
4: Apan ang Tiro sakmitan nako sa tanan niyang kabtangan,
: ug itambog ngadto sa dagat ang iyang bahandi
: ug lamyon sa kalayo ang Tiro.
5: Ang Ascalon ug ang Gaza malisang inigkakita nila niini
: ug mag-ilaid sila sa kasakit.
: Mahitabo usab kini sa Ekron
: kay mapakyas man ang iyang paglaom.
: Mawad-an ug hari ang siyudad sa Gaza,
: ug wala nay mopuyo sa siyudad sa Ascalon.
6: Mga mestiso na unyay magpuyo sa Asdod,
: ug taposon ko ang garbo sa mga Filistihanon.
7: Dili na sila magkaog karne nga aduna pay dugo
: ug sa uban pang ginadili nga pagkaon.
: Pipila sa iyang mga lumolupyo nga mahibilin nga buhi
: mahimong akong katawhan,
: ug mahimong sama sa usa ka banay sa Juda;
: ang mga lumolupyo sa Ekron
: mahimong akong katawhan sama sa mga Jebusihanon.
8: Magkampo ako sa akong yuta aron mabantayan ko kini,
: ug wala nay kaaway nga mosulong niini.
: Dili ko na tugotan nga may modaugdaog pa kanila
: kay labihan na ang ilang pag-antos.
9: Pagmaya pag-ayo, O katawhan sa Sion!
: Singgit, O katawhan sa Jerusalem!
: Moanha kanimo ang imong hari,
: moanha nga madaogon ug mapaubsanon nga magkabayog asno
: sa nati sa asno.
10: Ipalayo niya sa Efraim ang karwahi
: ug kuhaon gikan sa Jerusalem ang mga kabayong iggugubat.
: Balion niya ang mga pana
: ug makigdait siya sa kanasoran.
: Ang iyang gingharian maglakip sa tanang kadagatan,
: gikan sa Suba sa Eufrates
: ngadto sa tanang suok sa kalibotan.
11: Bahin usab kanimo,
: tungod sa dugo nga giula aron paglig-on sa akong kasabotan uban kanimo,
: buhian ko ang imong katawhan nga gipamihag gikan sa mga atabay nga walay tubig.
12: Balik sa imong kota,
: O mga binihag nga wala kabsig paglaom,
: kay iuli ko kaninyo sa doble
: ang bahandi nga giilog gikan kaninyo.
13: Gibingat ko ang Juda sama sa usa ka pana,
: ug gihimo kong udyong ang Efraim.
: Gamiton ko daw usa ka espada
: ang imong mga anak, O Sion,
: batok sa imong mga anak, O Grecia!
14: Motungha ang Ginoo sa ibabaw sa iyang katawhan
: ug mokilab ang iyang pana daw kilat.
: Unya patingogon sa Ginoong Dios ang trumpeta,
: ug mosakay siya sa alimpulos gikan sa habagatan.
15: Panalipdan sila sa Ginoo nga Labing Gamhanan,
: ug ilang lamyon ug tunobtunoban ang ilang mga kaaway.
: Maninggit sila sa panggubatan sama sa mga hubog,
: ug ulaon nila ang dugo sa ilang mga kaaway;
: Mobanaw kini sama sa dugo sa mananap nga gihalad
: nga gibubo diha sa halaran gikan sa panaksan.
16: Niadto unyang adlawa luwason ni Yahweh nga ilang Dios ang iyang katawhan
: kay sila iya mang mga karnero;
: unya sama sa mga alahas diha sa usa ka korona,
: mogilak sila diha sa iyang yuta.
17: Pagkatahom unya niining sud-ongon!
: Tungod sa kadaghag abot sa kaumahan
: mahimsog ang mga batan-ong lalaki,
: ug magmaya ang mga batan-ong babaye tungod sa bag-ong bino.