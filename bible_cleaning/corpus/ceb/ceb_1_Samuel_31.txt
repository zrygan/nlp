1: Niining higayona naggubat ang mga Filistihanon ug ang Israel didto sa bukid sa Gilboa ug gibuntog sa mga Filistihanon ang mga taga-Israel ug gipamatay sila ug ang uban kanila nanagan.
2: Naapsan sila sa mga Filistihanon ug gipamatay sa mga Filistihanon ang mga anak ni Saul nga sila si Jonatan, si Abinadab ug si Malkisua.
3: Si Saul naapikihan sa panagsangka ug naigo siya sa mga pana sa kaaway ug grabi ang iyang samad.
4: Unya giingnan ni Saul ang tigdala sa iyang mga hinagiban, Dunggaba ako sa imong espada kay tingali unyag maoy makadunggab kanako kining mga Filistihanon nga wala motuog Dios ug himoon lamang akong kataw-anan. Apan wala modunggab kaniya ang tigdala sa iyang mga hinagiban tungod sa kahadlok. Busa gikuha ni Saul ang iyang kaugalingong espada ug gidunggab niya ang iyang kaugalingon.
5: Sa pagtan-aw sa tigdala sa iyang mga hinagiban nga patay na si Saul, nag-unay usab siyag dunggab.
6: Busa niadtong adlawa namatay si Saul ug ang iyang tulo ka anak ug ang tigdala sa iyang mga hinagiban ug ang tanan niyang mga sakop.
7: Sa pagkakita sa katawhan sa Israel nga didto sa pikas walog ug ang didto sa tabok sa Suba sa Jordan nga nanagan ang mga kasundalohan sa Israel ug nga si Saul ug ang iyang mga anak patay na, gibiyaan nila ang ilang mga siyudad ug nangagiw usab sila. Unya ang mga Filistihanon maoy mipuli pagpuyo.
8: Sa pagkaugma, sa diha nga ang mga patay gipanghukasan sa mga Filistihanon, nakit-an nila si Saul ug ang tulo niya ka anak nga patay na didto sa Bukid sa Gilboa.
9: Gilunggoan nila ug ulo ni Saul ug ilang gikuhaan siya sa iyang hinagiban. Unya nagsugo silag mga tawo aron pagpahibalo sa tanang Filistihanon ug sa ilang mga diosdios.
10: Gibutang nila ang hinagiban ni Saul didto sa templo ni Astarte ug gibitay nila ang iyang lawas sa kota sa Betsan.
11: Apan sa pagkasayod sa mga lumolupyo sa Jabesgilead sa gibuhat sa mga Filistihanon kang Saul,
12: ang tanang isog nga tawo sa Jabesgilead miadto sa pagkagabii ug gikuha nila ang lawas ni Saul ug sa iyang mga anak ug gidala nila kini sa Jabes ug gisunog.
13: Unya ilang gihipos ang bukog ug gilubong ilalom sa kahoyng tamarisko ug nagpuasa silag pito ka adlaw.