1: Ang kinabuhi sa tawo
: mubo ug puno sa kasamok.
2: Motubo kini daw bulak nga dali rang malarag,
: ug unya mahanaw lang daw anino.
3: Tutokan mo ba ako, O Dios,
: ug paatubangon aron imong hukman?
4: Walay butang nga limpyo nga mapaabot
: gikan sa butang nga hugaw.
5: Ang gitas-on sa kinabuhi sa tawo daan nang gilatid,
: bisan ang gidaghanon sa iyang mga bulan.
: Gitakda mo na ang gitas-on niini, O Dios, ug dili na gayod kini mausab.
6: Ayaw siya pagtan-awa ug pasagdi lamang siya,
: nga magpahimulos sa iyang mapait nga kinabuhi kon makahimo siya.
7: Ang kahoy, human kini putla,
: may paglaom pa nga manalingsing ug mabuhi.
8: Bisan pag gulang na ang gamot
: ug daw patay na ang tuod niini,
9: mosalingsing gihapon kini kon hitubigan, ug unya mananga daw kahoyng linghod pa.
10: Apan ang tawo, inigkamatay niya,
: mao kana ang iyang kataposan ug dili mo na siya igkita.
11: Sama sa mga suba nga dili na modagayday,
: ug sa mga linaw nga mohubas,
12: ang tawo mamatay
: ug dili na gayod mobangon;
: dili na siya momata samtang anaa pay langit.
13: O Dios, tagoi ako didto sa Seol,
: hangtod nga molabay na ang imong kasuko,
: ug unya pagtakda ug panahon nga maoy imong ihinumdom kanako.
14: Kon mamatay ang tawo, mabuhi pa ba siya?
: Apan magpaabot ako
: hangtod nga moabot ang panahon
: nga ako buhian na gikan sa akong kahimtang.
15: Unya motubag ako inigsangpit mo kanako,
: ug mahimuot ka na niining imong binuhat.
16: Unya bantayan mo ang tanan kong lakang,
: apan dili na nimo isipon ang akong mga sala.
17: Wagtangon mo ang akong mga sala,
: ug palaon mo ang tanan kong kasaypanan.
18: May panahon ra nga matumpag ang kabukiran
: ug mabalhin ang mga pangpang.
19: Ingon nga sa hinayhinay kutkuton sa tubig ang mga bato,
: ug ang kusog nga ulan mobanlas sa yuta,
: ang paglaom sa tawo imo usab nga gub-on.
20: Kuhaan mo sa gahom ang tawo, ug hinginlan mo siya,
: ug mausab ang iyang panagway inigkamatay niya.
21: Ang iyang mga anak mahimong bantogan, apan dili na siya masayod niini,
: ug walay mosugilon kaniya kon sila pakaulawan.
22: Ang iya rang mabati mao ang kasakit sa iyang lawas,
: ug ang kaguol sa iyang kaisipan.