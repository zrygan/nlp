1: O Dios, tudloi ang hari sa paghukom pinaagi sa imong hustisya;
: hatagi siya sa imong pagkamakiangayon,
2: aron maghari siya sa imong katawhan pinaagi sa kaangayan,
: ug mandoan niya ang mga kabos pinaagi sa hustisya.
3: Makapahimulos unta sa kaayohan
: ug makasinatig katarong ang yuta.
4: Maghukom unta ang hari sa mga kabos uban sa kaangayan;
: tabangan unta niya ang mga timawa
: ug buntogon ang madaugdaugon!
5: Magtahod unta kanimo
: ang imong katawhan samtang nagdan-ag pa ang adlaw
: ug ang bulan naghatag pag kahayag sa tanang panahon.
6: Mahisama unta ang hari sa ulan alang sa kaumahan
: ug sa mga taligsik nga naghumod sa yuta.
7: Molambo unta ang pagkamatarong sa tibuok niyang kinabuhi,
: ug molungtad ang kaayohan samtang nagdan-ag pa ang bulan.
8: Ang iyang gingharian motadlas unta gikan sa usa ka dagat ngadto sa laing dagat,
: gikan sa Suba sa Eufrates ngadto sa tibuok kalibotan.
9: Ang mga tawo sa kamingawan moyukbo unta sa iyang atubangan
: ug ang iyang mga kaaway malukapa sa yuta.
10: Ang mga hari sa Tarsis ug sa kapuloan maghalad unta kaniyag mga gasa,
: ug ang mga hari sa Sheba ug sa Seba magdala unta ug mga halad.
11: Ang tanang hari moyukbo unta kaniya;
: ang tanang kanasoran mag-alagad kaniya!
12: Nagluwas siya sa mga kabos,
: sa mga timawa ug sa mga sinalikway nga nagsangpit kaniya.
13: Maluoy siya sa huyang ug kabos,
: ug luwason niya ang nagkinahanglan.
14: Giluwas niya sila gikan sa pangdaugdaog ug panghasi
: kay bililhon alang kaniya ang ilang kinabuhi.
15: Mabuhi ang hari!
: Hatagan unta siyag bulawan gikan sa Sheba;
: mag-ampo unta ang katawhan alang kaniya sa tanang panahon,
: ug kanunay untang mag-uban kaniya ang mga panalangin sa Dios!
16: Modaghan unta ang trigo sa yuta;
: mapuno unta sa bunga ang kabungtoran
: ug magmabungahon sama sa Lebanon.
: Mapuno unta sa katawhan ang mga siyudad
: sama sa balili nga nagtubo sa kapatagan.
17: Dili unta gayod kalimtan ang ngalan sa hari
: ug molungtad unta ang iyang kabantog sama sa adlaw.
: Daygon unta siya sa tanang nasod,
: ug hinaot nga ang tanang katawhan mag-ampo sa Dios nga panalanginan sila
: sama sa iyang pagpanalangin sa hari.
18: Dayga ang Ginoo , ang Dios sa Israel!
: Siya lamang ang nagbuhat niining katingalahang mga butang!
19: Dayga ang iyang mahimayaong ngalan hangtod sa kahangtoran
: ug mapuno unta ang yuta sa iyang himaya!
: Amen! Amen!
20: Mao kini ang kataposan sa mga pag-ampo ni David nga anak ni Jesse.