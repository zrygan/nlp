1: Ang anghel mipadayon pag-ingon, Unya niadtong panahona, motungha si Miguel, ang gamhanang prinsipe nga maoy tigpanalipod sa imong katawhan. Unya moabot ang usa ka panahon nga hilabihan kalisod nga sukad masukad wala pa gayod mahitabo apan ang tanan sa imong katawhan nga ang ngalan gilista sa basahon sa Dios maluwas gikan niini.
2: Ug daghan sa mga nangamatay nga atua na sa lubnganan mabanhaw ngadto sa kinabuhing dayon ug ang uban ngadto sa kaulawan nga walay kataposan.
3: Ang mga maalamon mosidlak sama sa kahayag sa kalangitan ug kadtong nakakabig ug daghan ngadto sa pagkamatarong modan-ag hangtod sa hangtod sama sa mga bituon.
4: Miingon siya kanako, Apan ikaw, Daniel, tak-opi ang basahon ug silyohi kini hangtod nga moabot na ang kataposan. Daghang tawo ang mag-usik sa ilang kahago sa pagsabot unsay nanghitabo.
5: Unya mitan-aw ako ug nakita ko ang duha ka tawo nga nagbarog sa isigkadaplin sa suba.
6: Ang usa kanila nangutana sa anghel nga nagbarog daplin sa ibabaw nga bahin sa suba, Kanus-a pa ba matapos kining kahibulongang butang nga akong nakita?
7: Ang anghel mibayaw sa duha niya ka kamot ug nadungog ko nga nanumpa siya sa ngalan sa Dios nga walay kataposan. Nadungog ko siya nga miingon, Tulo ug tunga ka tuig. Mahitabo kining tanan inighunong na sa paglutos sa katawhan sa Dios.
8: Nadungog ko ang iyang gisulti apan wala ako makatugkad sa gipasabot niini. Busa miingon ako, Unya unsa may sangpotanan niining mga butanga?
9: Mitubag siya, Lakaw na, Daniel, kay magpabilin nga tinagoan ang kahulogan sa maong mga pulong hangtod nga moabot na ang kataposan.
10: Daghan ang magputli sa ilang kaugalingon ug mahimo silang hinlo. Dili makasabot niini ang mga daotan ug magpadayon sila sa ilang pagkadaotan apan ang mga maalamon makasabot niini.
11: Ug sukad sa panahon nga hunongon ang inadlawng halad nga sunogon ug ipahimutang Ang Makalilisang nga Talan-awon, may 1,290 ka adlaw ang molabay.
12: Bulahan ang nagpabiling matinud-anon hangtod nga mahuman ang 1,335 ka adlaw.
13: Ug ikaw, Daniel, padayona ang imong pagkamatinud-anon hangtod sa kataposan. Unya mamatay ka apan mobangon aron pagdawat sa gitagana alang kanimo inig-abot na sa kataposan.