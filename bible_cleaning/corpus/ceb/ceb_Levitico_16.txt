1: Human mamatay ang duha ka anak nga lalaki ni Aaron tungod sa ilang paghalad ug kalayo nga dili balaan ngadto sa Ginoo ,
2: ang Ginoo miingon kang Moises, Sultihi ang imong igsoon nga si Aaron nga mosulod lamang siya ngadto sa Dapit nga Labing Balaan, sa sulod sa tabil sa hustong panahon kay ako mopadayag diha sa panganod ibabaw sa tabon sa Sudlanan sa Kasabotan. Kon dili siya motuman mamatay siya.
3: Mahimo lamang siyang mosulod sa Dapit nga Labing Balaan kon magdala siya ug usa ka toriyong baka nga halad tungod sa sala ug usa ka karnero nga laki nga halad nga sunogon.
4: Kinahanglan maligo siya ug magsul-ob sa balaang sapot nga lino ug sa ilalom niini isul-ob niya ang karsunsilyo nga lino ug magbakos ug magpurong siyag lino.
5: Ug magkuha siya gikan sa katawhan sa Israel ug duha ka kanding nga laki nga ihalad tungod sa sala ug usa ka karnero nga laki nga halad nga sunogon.
6: Kinahanglan maghalad si Aaron ug baka nga laki ingon nga halad alang sa iyang kaugalingong sala ug sa iyang panimalay.
7: Unya kuhaon niya ang duha ka kanding ug ibutang niya kini sa pultahan sa Tolda nga Tagboanan.
8: Unya magripa siya aron pagtino kon hain sa duha ka kanding ang mahiadto sa Ginoo ug hain ang mahiadto kang Asasel.
9: Ang kanding nga mahiadto sa Ginoo pinasikad sa ripa dad-on ni Aaron sa sulod ug ihalad ingon nga halad tungod sa sala.
10: Apan ang kanding nga mahiadto kang Asasel ihalad niya nga buhi sa atubangan sa Ginoo aron nga pinaagi niini makahimo siya sa pagpapas sa sala pinaagi sa pagbuhi sa kanding paingon sa kamingawan ngadto kang Asasel.
11: Ug ihalad ni Aaron ang baka nga laki ingon nga halad tungod sa iyang sala ug maghimo siya sa seremonyas sa pagpapas sa iyang sala ug sa iyang panimalay. Unya ihawon niya ang baka ingon nga halad tungod sa sala.
12: Ug magkuha siya ug usa ka sudlanan sa insenso nga puno sa baga gikan sa halaran nga diha sa atubangan sa Ginoo ug magkuha usab siya ug duha ka hakop nga insensong humot ug pinong pagkadugmok. Dad-on niya kini sa Dapit nga Labing Balaan.
13: Ibutang niya ang insenso diha sa kalayo sa atubangan sa Ginoo aron nga ang aso niini motabon sa takob nga diha sa Sudlanan sa Kasabotan aron dili siya mamatay.
14: Ug magkuha siya ug dugo sa baka ug pinaagi sa iyang mga tudlo iwisik niya kini sa ibabaw sa takob ug sa makapito sa atubangan sa takob.
15: Unya ihawon niya ang kanding nga halad tungod sa sala sa katawhan ug dad-on niya ang dugo niini ngadto sa Dapit nga Labing Balaan. Unya himoon niya ang iyang gihimo sa dugo sa bakapinaagi sa pagwisik niini sa ibabaw ug sa atubangan sa takob.
16: Sa ingon niini himoon niya ang seremonyas sa paghinlo sa Dapit nga Labing Balaan tungod sa kahugawan sa katawhan sa Israel ug sa tanan nilang sala. Himoon usab niya kini sa Tolda nga Tagboanan nga anaa sa ilang taliwala nga nahugawan usab.
17: Kinahanglan nga walay tawo nga atua sa sulod sa Tolda nga Tagboanan inigsulod niya aron sa paghimo sa seremonyas sa pagpapas sa sala didto sa Dapit nga Labing Balaan hangtod nga mogula siya human siya makahimo sa seremonyas sa pagpapas sa sala alang sa iyang kaugalingon ingon man sa iyang panimalay ug sa tibuok katilingban sa Israel.
18: Mogula siya ngadto sa halaran nga nahimutang sa atubangan sa Ginoo ug hinloan niya kini. Magkuha siya ug dugo sa baka ug sa kanding ug ipahid niya kini sa mga sungaysungay libot sa halaran.
19: Unya pinaagi sa iyang tudlo iwisik niya ang dugo sa makapito. Sa ingon niini mahinloan niya kini ug mabalaan gikan sa kahugaw sa mga Israelita.
20: Inigkahuman ni Aaron ug hinlo sa Dapit nga Balaan ingon man sa Tolda nga Tagboanan ug sa halaran, ihalad niya ang buhi nga kanding.
21: Unya itapion ni Aaron ang iyang mga kamot sa ulo niini ug isugid niya ang tanang mga kasal-anan ug mga kalapasan sa mga Israelita. Sa ingon niini ikabutang niya sa ulo sa kanding kining tanan ug pabuhian niya ang kanding didto sa kamingawan sa usa niya ka katabang.
22: Ang kanding maoy magdala sa tanan nilang mga kasal-anan ngadto sa usa ka hilit nga dapit ug buhian kini ngadto sa kamingawan.
23: Unya si Aaron mosulod sa Tolda nga Tagboanan ug huboon niya ang mga bisti nga lino nga iyang gisul-ob sa dihang misulod siya sa Dapit nga Balaan ug ibilin niya kini didto.
24: Unya maligo siya didto sa usa ka dapit nga balaan ug isul-ob niya ang iyang kaugalingong mga bisti. Pagkatapos niini mogula siya ug ihalad niya ang iyang halad nga sunogon ingon man ang halad nga sunogon nga ila sa mga tawo ug maghimo siya sa seremonyas sa pagpapas sa sala alang sa iyang kaugalingon ug alang sa mga tawo.
25: Ang tambok sa halad tungod sa sala sunogon niya sa halaran.
26: Labhan sa tawo nga nagbuhi sa kanding nga alang kang Asasel ang iyang bisti ug maligo siya human niini ug makasulod na siya pagbalik sa kampo.
27: Ang torong baka ug ang kanding nga mga halad tungod sa sala kansang dugo gidala sa sulod sa Dapit nga Balaan aron ihinlo niini dad-on ngadto sa gawas sa kampo. Unya ang ilang panit, unod ug tinai sunogon.
28: Labhan sa tawo nga maoy magsunog niini ang iyang sapot ug maligo siya human niini ug makasulod na siya sa kampo.
29: Ug mahimong tulomanon alang kaninyo sa tanang panahon ang pagpuasa sa ikanapulo nga adlaw sa ikapitong bulan. Kamong mga Israelita ug ang langyaw nga nagapuyo uban kaninyo kinahanglan nga dili magtrabaho
30: kay niining adlawa himoon alang kaninyo ang seremonyas sa pagpapas sa inyong sala ug aron mahinlo kamo sa atubangan sa Ginoo .
31: Adlaw kini nga igpapahulay alang kaninyo ug pagpuasa kamo. Tulomanon kini nga walay kataposan.
32: Ang pari nga gidihogan ug giordinahan aron mag-alagad ingon nga pari puli sa iyang amahan maoy maghimo sa seremonyas sa pagpapas sa sala ug magsul-ob siya sa balaang mga bisti nga lino.
33: Hinloan niya ang Dapit nga Balaan ingon man ang Tolda nga Tagboanan ug ang halaran. Maghimo usab siya sa seremonyas sa pagpapas sa sala alang sa mga pari ug alang sa tanang katawhan.
34: Ang paghimo sa seremonyas sa pagpapas sa sala alang sa tanang mga kasal-anan sa mga Israelita makausa sa usa ka tuig maoy tulomanon ninyo nga walay kataposan.
: Ug gituman ni Moises ang gisugo sa Ginoo kaniya.