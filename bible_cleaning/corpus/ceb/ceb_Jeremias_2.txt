1: Gisugo ako sa Ginoo
2: sa pag-adto sa Jerusalem aron pagsangyaw sa iyang mensahe ngadto sa tanang katawhan sa maong siyudad.
: Wala ako malimot sa imong kabuotan sa batan-on pa ikaw
: ug sa lunsay nga gugma mo kanako sa bag-o pa kitang minyo.
: Miunong ka kanako bisan sa kamingawan
: ug bisan sa dapit nga walay tanom.
3: Akoa lamang ikaw, O Israel,
: ikaw ang labing maayo sa akong anihon.
: Gikastigo ko ang tanan nga nagsakit kanimo
: ug gipadad-an ko silag dagkong kadaot.
: Ako, ang Ginoo , maoy nagsulti niini.
4: Pamatia ninyo ang gisulti sa Ginoo , kamong mga kaliwat ni Jacob ug kabanayan sa Israel.
5: Nag-ingon siya,
: Unsay sayop nga nakit-an sa inyong katigulangan ngari kanako
: nga namiya man sila kanako?
: Nag-apas sila sa walay pulos nga mga butang,
: busa nahimo usab silang walay pulos.
6: Wala na sila magtagad kanako
: bisag akoy nagluwas kanila gikan sa Ehipto
: ug naggiya kanila didto sa kamingawan,
: sa dapit nga daghag kabungtoran ug mga bung-aw,
: sa yuta nga uga ug makuyaw diin walay moagi ug nagpuyo.
7: Gidala ko sila ngadto sa tabunok nga yuta
: aron magpahimulos sila sa abot sa uma niini
: ug sa uban pang maayong mga butang.
: Apan gihugawhugawan nila ang yuta nga akong gihatag kanila.
8: Ang kaparian wala na mangutana,
: Hain na ang Ginoo ?
: Ang mga batid sa balaod
: wala gani makaila kanako.
: Misupil kanako ang mga kadagkoan;
: ang mga propeta nagsulti na sa ngalan ni Baal,
: ug nagsimba sa walay pulos nga mga diosdios.
9: Busa ako, ang Ginoo ,
: makighusay sa akong katawhan ug sa ilang mga kaliwat.
10: Ngadto kamo sa kasadpan sa pulo sa Cipre,
: ngadto usab sa silangan sa Kedar
: ug makita ninyo nga wala gayoy nahitabo nga sama niini.
11: May nasod bang nag-ilis sa ilang mga diosdios bisag mga mini kini?
: Apan ako, ang Dios nga naghimo kanilang bantogan,
: giilisan sa akong katawhan sa mga diosdios nga dili makatabang kanila.
12: Busa, ako, ang Ginoo ,
: nagsugo sa kalangitan sa pagkurog uban sa kalisang ug kahibulong,
13: kay duha ka matang sa sala ang nahimo sa akong katawhan
: mibiya sila kanako nga tinubdan sa bugnawng tubig
: ug nagkawot hinuon silag atabay nga liki nga dali rang mohubas.
14: Dili angay nga maulipon ang Israel
: kay wala man siya pakatawha aron ulipnon.
: Apan nganong gipangita man siya sa iyang mga kaaway?
15: Nagngulob ang iyang mga kaaway sama sa liyon.
: Gihimo nilang diserto ang iyang yuta;
: nangalumpag ang iyang mga siyudad ug wala nay nagpuyo niini.
16: Gibuak usab ang iyang bagulbagol sa katawhan sa Memfis ug sa Tapanhes.
17: O Israel, nahitabo kini kanimo tungod sa imong sayop!
: Mibiya ka kanako, ang Ginoo nga imong Dios,
: samtang ako naggiya kanimo sa dalan.
18: Unsay kaayohan nga mapaabot nimo
: nga moadto ka man gayod sa Ehipto?
: Buot ka bang moinom sa Suba sa Nilo?
: Unsa may imong mapaabot sa pag-adto mo sa Asiria?
: Buot ka bang moinom sa Suba sa Eufrates?
19: Ang imo rang pagkadaotan maoy mounay pagsilot kanimo
: ug ang pagtalikod mo kanako maoy mohukom kanimo.
: Makaila ka ra unya unsa kapait ug kadaotan ang pagtalikod mo kanako, ang Ginoo nga imong Dios,
: ug sa imong pagkawalay kahadlok kanako.
: Ako, ang Ginoo , ang Labing Gamhanan maoy nag-ingon niini!
20: Ang Ginoo nag-ingon,
: O Israel, dugay ka nang nagsalikway sa akong awtoridad.
: Nagdumili ka sa pagsunod ug pagsimba kanako.
: Sa matag bungtod ug ilalom sa mga buhing kahoy
: nagsimba ka sa mga diosdios sa pagpasanay.
21: Gitanom ko ikaw sama sa piniling paras gikan sa labing maayong binhi.
: Apan sud-onga kon naunsa na ikaw karon!
: Sama na ikaw sa dunot nga paras nga wala nay kapuslanan.
22: Bisag hugasan pa nimo ang imong kaugalingon ug manabon ka pa pag-ayo,
: makita ko gihapon ang lama sa imong kasal-anan.
23: Unsaon mo pag-ingon nga wala ka makasala
: ug nga wala ka mosimba kang Baal?
: Nagpakasala ka didto sa walog;
: pamalandongi ang imong gibuhat!
: Sama ka sa kamelyo nga magdagandagan sa panahon sa tingpangulag.
24: Sama ka sa ihalas nga kabayo nga naanad sa diserto;
: sa panahon sa tingpangulag lisod pugngan,
: ug sayon rang duolon sa laki.
25: Israel, dili ka kinahanglan magtiniil o mag-antos sa kauhaw.
: Apan miingon ka, Dili kana mahimo!
: Gimahal ko ang ubang mga dios
: busa sunodsunoron ko gayod sila!
26: Ang Ginoo nag-ingon,
: Sama nga ang kawatan maulawan sa panahon nga madakpan,
: kamo usab, katawhan sa Israel, maulawan gayod,
: lakip kamong mga hari ug mga pangulo
: ingon man ang inyong kaparian ug mga propeta.
27: Pakaulawan gayod kamong tanan nga miingon ngadto sa kahoy, Ikaw ang akong amahan,
: ug ngadto sa bato, Ikaw ang akong inahan.
: Mahitabo kini tungod sa inyong pagtalikod kanako
: imbis nga moduol kamo kanako.
: Apan kon magkalisodlisod na gani kamo,
: mosangpit kamo kanako sa pagluwas kaninyo.
28: Hain na man diay ang mga dios nga inyong hinimo?
: Kon magkalisodlisod gani kamo,
: adto pakitabang kanila
: ug tan-awon ta kon makaluwas ba gayod sila kaninyo.
: Katawhan sa Juda,
: sama kadaghan ang inyong mga diosdios sa inyong mga siyudad.
29: Ako, ang Ginoo , mangutana kaninyo,
: Unsa bay nahinawayan ninyo kanako nga misupil man kamo?
30: Kawang lamang ang pagkastigo ko kaninyo
: kay wala man kamo mag-usab sa inyong batasan.
: Sama sa bangis nga liyon,
: gipatay ninyo ang inyong mga propeta.
31: Patalinghogi ninyo pag-ayo kining akong isulti, O Israel,
: sama ba lang ako sa usa ka diserto ug makuyaw nga yuta alang kaninyo?
: Ngano ba, O katawhan ko,
: nga nag-ingon man kamo nga buhaton gayod ninyo ang inyong gusto
: ug dili na kamo moduol kanako?
32: Kalimtan ba sa usa ka babaye ang iyang mga alahas,
: ug sa babayeng kaslonon ang iyang bisti? Dili!
: Apan ang akong katawhan nahikalimot kanako
: sa daghan na kaayong higayon.
33: Maantigo gayod kamo mangitag hinigugma,
: ug gitudloan pa gani ninyo ang daotang mga babaye sa inyong mga paagi.
34: Nagkadugo ang inyong mga bisti sa dugo sa mga inosenteng kabos,
: mga tawo nga wala manglungkab sa inyong mga balay.
: Apan bisan pa niining tanan, moingon gihapon kamo,
35: Dili ako sad-an;
: dili mahitabo nga kaligutgotan pa ako sa Ginoo .
: Apan, ako, ang Ginoo , mosilot gayod kaninyo
: kay wala man kamo moangkon nga nakasala kamo.
36: Nagdali kamo paglakaw ug misimang sa laing dalan.
: Pakyason gayod kamo sa Ehipto ingon nga gipakyas kamo sa Asiria.
37: Motalikod kamo sa Ehipto
: ug magduko kamo sa kaulaw.
: Ako, ang Ginoo , nagsalikway sa inyong gisaligan;
: wala gayod kamoy kaayohan nga mapaabot gikan kanila.