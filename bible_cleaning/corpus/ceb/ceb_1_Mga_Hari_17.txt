1: Si propeta Elias nga taga-Tisbe sa Gilead miingon kang Ahab, Sa ngalan sa Ginoo , ang buhi nga Dios sa Israel nga akong gialagaran, walay yamog o ulan nga moabot sulod sa pipila ka tuig gawas kon akong paulanon.
2: Unya giingnan sa Ginoo si Elias,
3: Pahawa dinhi ug lakaw ngadto sa silangan ug tago didto sa Sapa sa Kerit sa silangan sa Jordan.
4: Adto ka didto mag-imnanan sa sapa ug sugoon ko ang mga uwak sa pagdala kanimog pagkaon.
5: Busa miadto siya ug gituman niya ang gisulti sa Ginoo . Mipuyo siya daplin sa Sapa sa Kerit.
6: Ang mga uwak nagdala kaniyag pan ug sud-an buntag ug hapon ug didto siya mag-imnanan sa sapa.
7: Wala madugay mihubas ang sapa tungod kay wala may ulan.
8: Unya giingnan siya sa Ginoo ,
9: Lakaw ngadto sa Sarefat nga sakop sa Sidon ug puyo didto. Sugoon ko ang usa ka biyuda sa pagpakaon kanimo.
10: Busa miadto siya sa Sarefat ug sa pag-abot niya sa ganghaan sa siyudad, nakita niya ang usa ka biyuda nga nangahoy. Gitawag niya ang biyuda ug giingnan, Palihog dad-i akog diyutayng tubig aron makainom ako.
11: Samtang nagkuha siya sa tubig gitawag na usab niya ang babaye ug giingnan, Hatagi usab akog gamayng pan.
12: Miingon ang biyuda, Saksi ang Ginoo nga imong Dios nga wala ako makaluto ug pan. Aduna lamang akoy usa ka kumkom nga harina ug diyutay nga lana sa olibo. Nangahoy ako aron lutoon ko kini alang kanako ug sa akong anak aron makakaon kami sa dili pa kami mamatay.
13: Ug miingon kaniya si Elias, Ayaw kabalaka. Buhata ang giingon mo apan himoi una akog gagmayng torta ug dad-a nganhi kanako ug pagkahuman paghimo usab ug alang kanimo ug sa imong anak.
14: Kay nag-ingon ang Ginoo , ang Dios sa Israel, Dili mahurot ang imong harina ingon man ang imong lana hangtod nga paulanon na sa Ginoo .
15: Milakaw ang biyuda ug gihimo niya ang giingon ni Elias ug wala sila kabsig pagkaon sulod sa daghang mga adlaw.
16: Wala mahurot ang harina ug ang lana sumala sa gisulti sa Ginoo pinaagi kang Elias.
17: Tapos niini nasakit ang anak sa babaye nga tag-iya sa balay. Grabi kaayo ang sakit sa iyang anak busa sa kataposan, namatay kini.
18: Ug ang biyuda miingon kang Elias, Nganong gibuhat mo man kini kanako, O tawo sa Dios? Mianhi ka ba aron pagpahinumdom kanako sa akong sala ug pagpatay sa akong anak?
19: Si Elias miingon kaniya, Ihatag kanako ang imong anak. Ug gikuha ni Elias ang bata gikan sa sabakan sa iyang inahan ug gidala niya ngadto sa lawak sa itaas diin didto siya magpuyo ug gipahimutang niya sa iyang kaugalingong higdaanan.
20: Ug misangpit siya sa Ginoo , O Ginoo nga akong Dios, imo bang gipahamtangan ug katalagman ang biyuda nga akong giabotan pinaagi sa pagpatay sa iyang anak?
21: Unya gihap-an niya ang bata sa makatulo ug misangpit siya sa Ginoo , O Ginoo nga akong Dios, buhia intawon kining bata.
22: Gipatalinghogan sa Ginoo ang pangaliya ni Elias. Ug nabuhi ang bata.
23: Gialsa ni Elias ang bata ug gidala ngadto sa lawak sa silong ug gihatag sa iyang inahan. Si Elias miingon, Tan-awa, nabuhi ang imong anak.
24: Ug ang babaye miingon kang Elias, Karon nasayod na gayod ako nga ikaw tawo sa Dios ug ang pulong nga imong gisulti iya sa Ginoo .