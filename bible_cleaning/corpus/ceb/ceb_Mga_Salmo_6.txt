1: Ayaw akog hukmi, O Ginoo , diha sa imong kasuko;
: ayaw ako siloti diha sa imong kapungot.
2: Kaluy-i intawon ako kay ako luya na;
: lig-ona ako kay ako wala nay umoy.
3: Nag-antos ako pag-ayo, O Ginoo ,
: ug kanus-a ba kini matapos?
4: Luwasa intawon ako, O Ginoo ,
: ug tungod sa gugma mong walay paglubad,
: ilikay ako sa kamatayon.
5: Didto sa lubnganan
: wala nay maghinumdom kanimo; didto sa Seol,
: wala nay magdayeg kanimo.
6: Sa tumang kaguol naluya na ako pag-ayo,
: ug matag gabii natumog sa luha ang akong higdaanan.
7: Nanghubag na ang akong mga mata,
: ug halos dili na ako makakita sa pagsigig hilak,
: tungod sa akong mga kaaway.
8: Palayo kanako,
: kamong tanang daotan,
: kay gidungog sa Ginoo ang akong mga bakho.
9: Gidungog sa Ginoo ang akong mga pangaliya,
: ug gidawat niya ang akong mga pag-ampo.
10: Ang tanan kong kaaway
: maulawan ug mag-antos pag-ayo;
: sa kalit mosibog sila.