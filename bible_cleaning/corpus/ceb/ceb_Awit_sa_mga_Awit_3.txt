1: Matag gabii, sa akong higdaanan
: nagdamgo ako sa akong minahal;
: gipangita ko siya apan wala ko siya hikaplagi.
2: Mibangon ako ug misuroy sa siyudad,
: sa kadalanan ug sa kasuoksuokan;
: gipangita ko ang akong hinigugma
: apan wala ko siya hikaplagi.
3: Hitagboan ako sa mga guwardiya nga nagpatrolya sa siyudad.
: Gipangutana ko sila, Wala ba kamo makakita sa akong hinigugma?
4: Apan sa pagbiya ko gayod sa mga guwardiya,
: hikaplagan ko ang akong hinigugma.
: Ako siyang gigakos ug wala ko siya palakta
: hangtod nga nadala ko siya sa balay sa akong inahan,
: sa lawak sa nag-anak kanako.
5: Saari ako, mga babaye sa Jerusalem;
: panumpa sa mga lagsaw nga matulin
: nga dili ninyo tugawon ang among gugma.
6: Unsa ba kining nakita ko gikan sa kamingawan,
: nga daw aso sa gisunog nga mira ug insenso,
: ug sama sa tanang insenso nga gibaligya sa mga negosyante?
7: Tan-awa, nagsingabot si Solomon nga gidayongan diha sa trono;
: gibantayan kinig 60 ka sundalo,
: ang labing maayong sundalo sa Israel.
8: Silang tanan hanas mogamit sa espada;
: mga banggiitan sila sa pagpakiggubat.
: May espada ang matag usa kanila,
: aron ipanalipod kon may mosulong sa panahon sa kagabhion.
9: Nagpahimo si Hari Solomon ug trono
: nga binuhat gikan sa labing maayong kahoy.
10: Ang mga haligi niini hinal-opag plata;
: ang sandiganan bulawan,
: ug ang lingkoranan giputos ug panaptong dagtom-pula,
: nga hinimo sa mga babaye sa Jerusalem tungod sa ilang gugma.
11: O mga babaye sa Sion,
: duol kamo ug tan-awa ninyo si Hari Solomon.
: Nagkorona siya sa gikorona kaniya sa iyang inahan
: sa adlaw sa iyang kasal,
: sa adlaw sa iyang kalipay.