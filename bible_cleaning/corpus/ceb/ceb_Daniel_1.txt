1: Sa ikatulong tuig sa paghari ni Joakim sa Juda, misulong sa Jerusalem si Nabucodonosor, ang hari sa Babilonia ug giataki niya kini.
2: Gitugyan sa Ginoo si Joakim nga hari sa Juda ngadto kang Nabucodonosor uban sa mga galamiton sa Templo sa Dios. Gidala niya kini sa Babilonia ug gibutang sa templo sa iyang dios, sa tipiganan sa bahandi.
3: Unya gisugo sa hari si Aspenas, ang pangulo sa mga yunuko, sa pagpilig mga batan-ong lalaki gikan sa binihag nga mga Israelita nga sakop ug kaliwat sa harianong banay.
4: Kinahanglan nga sila guwapo, maayog panglawas, edukado ug daghag nahibaloan, hait ug salabotan ug may katakos sa pag-alagad sa palasyo. Ug tudloan sila sa pagbasa ug pagsulat sa pinulongan sa mga taga-Babilonia.
5: Ang hari nagsugo nga adlaw-adlaw hatagan sila sa harianong pagkaon ug bino. Molungtad ug tulo ka tuig ang ilang pagtuon ug sa pagkatapos nianang panahona, kinahanglang moatubang sila sa hari.
6: Uban sa mga napili mao si Daniel, si Ananias, si Misael ug si Azarias. Sila gikan sa banay ni Juda.
7: Gihatagan silag bag-ong ngalan sa pangulo sa mga yunuko. Si Daniel ginganlan niyag Beltesasar, si Ananias ginganlag Sadrac, si Misael ginganlag Mesac, ug si Asarias ginganlan niyag Abednego.
8: Apan si Daniel dili buot nga hugawan niya ang iyang kaugalingon pinaagi sa pagkaon ug pag-inom sa gidulot kaniya gikan sa hari busa gihangyo niya si Aspenas nga tugotan siya sa dili pagkaon o pag-inom sa idulot kaniya.
9: Tungod sa panabang sa Dios si Daniel gikaluy-an ni Aspenas.
10: Apan giingnan niya si Daniel, Nahadlok ako sa akong agalon nga maoy nagbuot sa imong kalan-on ug ilimnon. Kon makakita siya nga mas niwang ka kay sa mga batan-on nga sama kanimog panuigon mamiligro ang akong kinabuhi.
11: Unya miingon si Daniel sa mayordomo nga gitudlo ni Aspenas aron mag-atiman kaniya ug sa iyang tulo ka mga higala,
12: Sulayi kaming imong mga sulugoon sulod sa napulo ka adlaw ug hatagi lamang kamig mga utanon nga among kan-on ug tubig nga among imnon.
13: Unya tandia ang among panagway ug ang panagway sa mga batan-on nga nagkaon sa harianong pagkaon ug sumala unya sa imong makita buhata kanamo ang imong gusto.
14: Misugot niini ang yunuko ug gisulayan niya sila sulod sa napulo ka adlaw.
15: Tapos sa napulo ka adlaw nakita nga mas maayo silag panagway ug mas himsog kay sa tanang batan-on nga mikaon sa harianong pagkaon.
16: Busa wala na sila daliti sa mayordomo ug harianong pagkaon kondili mga utanon na lamang.
17: Kining upat ka batan-on gihatagan sa Dios sa tanang kahibalo ug kaalam sa pagsabot sa mga basahon ug si Daniel gihatagan niyag hiyas sa paghubad sa mga panan-awon ug sa mga damgo.
18: Sa pagkatapos sa tulo ka tuig nga maoy gitagal sa hari nga paatubangon na sila kaniya, gidala sila sa pangulo sa mga yunuko ngadto kang Hari Nabucodonosor.
19: Nakigsulti ang hari kanilang tanan ug nakita niya nga walay sama kang Daniel, kang Ananias, kang Misael ug kang Azarias busa gihimo silang mga alagad sa hari.
20: Ug bahin sa kaalam ug panabot, iyang nakita nga ang ilang kaalam napulo ka pilo kay sa kaalam sa mga salamangkero ug sa mga may anting-anting nga sakop sa iyang gingharian.
21: Nagpadayon si Daniel sa pagpuyo sa palasyo hangtod sa unang tuig ni Hari Ciro.