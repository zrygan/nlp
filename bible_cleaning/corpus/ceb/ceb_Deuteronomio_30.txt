1: Unya sa panahon nga mahitabo na kaninyo kining mga panalangin ug mga tunglo nga akong giingon kaninyo, mahinumdoman ninyo ang akong pagpapili kaninyo kon adto na kamo sa mga nasod diin kamo patibulaagon sa Ginoo nga inyong Dios.
2: Kon mobalik kamo ug ang inyong mga kaliwat ngadto sa Ginoo nga inyong Dios ug tumanon ninyo sa tibuok ninyong kasingkasing ug kalag ang tanan nga gisugo ko kaninyo niining adlawa,
3: iuli niya ang inyong mga bahandi ug kaluy-an kamo niya ug unya panguhaon kamo niya gikan sa mga nasod diin kamo patibulaaga.
4: Bisan pag adto kamo ilabay sa kinalayoang suok sa kalibotan, kuhaon kamo sa Ginoo nga inyong Dios
5: ug dad-on ngadto sa yuta sa inyong mga katigulangan aron manag-iya kamo niini. Himoon kamo niya nga mas mauswagon ug mas daghan kay sa inyong mga katigulangan.
6: Bag-ohon niya ang kasingkasing ninyo ug sa inyong mga kaliwat aron higugmaon ninyo siya sa bug-os ninyong kasingkasing ug kalag aron kamo mabuhi.
7: Ipahamtang niya kining tanang tunglo ngadto sa inyong mga kaaway nga naglutos kaninyo.
8: Ug alagaran na usab ninyo ang Ginoo ug buhaton unya ninyo ang gisugo ko karon kaninyo.
9: Himoon kamong mauswagon sa Ginoo sa tanan ninyong paningkamot. Mosanay kamo ug ang inyong kahayopan ug modaghan ang inyong abot. Ikalipay niya ang paghimo kaninyong mauswagon ingon nga gikalipay niya ang pagpauswag sa inyong mga katigulangan
10: kon patalinghogan ninyo siya ug tumanon ninyo ang mga sugo nga nahisulat niining basahona ug kon mobalik kamo sa Ginoo nga inyong Dios sa kinasingkasing gayod.
11: Dili lisod ang gihatag ko kaninyong sugo karong adlawa.
12: Wala kini didto sa langit busa dili kamo makaingon, Kinsa may moadto sa langit aron pagkuha niini alang kanato aron kita makadungog ug makatuman niini?
13: Wala usab kini didto sa tabok sa lawod nga moingon kamo, Kinsa may motabok aron pagkuha niini aron makadungog kita ug makatuman niini?
14: Duol ra kaayo kini kaninyo. Anaa ra kini sa inyong baba ug kasingkasing busa makatuman kamo niini.
15: Karong adlawa pagpili kamo niini: kinabuhi ba ug kauswagan o kamatayon ba ug katalagman?
16: Kon tumanon ninyo ang mga sugo sa Ginoo nga inyong Dios nga gihatag ko kaninyo karong adlawa nga mao ang paghigugma sa Ginoo nga inyong Dios, ang pagsunod sa iyang kabubut-on ug pagbantay sa tanan niyang mga sugo, mahimo kamong lig-on ug modaghan pag-ayo ug panalanginan kamo niya sa yuta nga inyong gipadulngan aron mainyo kini.
17: Apan kon inyong isalikway ang akong mga sugo ug madani kamo sa pagsimba ug pag-alagad sa laing mga dios,
18: sultihan ko kamo karon nga mangamatay gayod kamo. Mubo lamang ang inyong kinabuhi sa yuta nga inyong panag-iyahon iniglabang ninyo sa Jordan.
19: Gihimo kong saksi karon ang langit ug ang yuta nga kamo gipapili ko sa kinabuhi o kamatayon, sa panalangin o katalagman. Busa pilia ninyo ang kinabuhi aron kamo ug ang inyong mga kaliwatan molungtad.
20: Higugmaa ang Ginoo nga inyong Dios, alagari siya ug ayaw kamo pagbulag kaniya. Kini makahatag unya kaninyog kusog ug taas nga kinabuhi inigpuyo ninyo sa yuta nga gisaad niya sa inyong katigulangan nga si Abraham, si Isaac ug si Jacob.