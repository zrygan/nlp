1: Dayga ninyo ang Ginoo , kamong mga langitnong binuhat!
: Dayga ang iyang himaya ug gahom!
2: Dayga ang mahimayaong ngalan sa Ginoo ;
: ug yukbo kamo kaniya
: sa iyang pagkahalangdon ug pagkabalaan.
3: Ang tingog sa Ginoo madungog diha sa kadagatan;
: modahunog ang mahimayaong Dios
: ug madungog ang iyang tingog diha sa kalawran.
4: Ang tingog sa Ginoo gamhanan ug halangdon.
5: Ang tingog sa Ginoo makabali sa mga kahoyng sidro,
: bisan sa mga sidro sa Lebanon.
6: Gipalukso niya sama sa nating baka ang mga bukid sa Lebanon;
: ug ang mga Bukid sa Hermon gipalukso niya daw toriyong baka.
7: Inigtingog sa Ginoo , mokilat
8: ug matay-og ang kamingawan.
: Gitay-og sa Ginoo
: ang kamingawan sa Cades.
9: Tungod sa tingog sa Ginoo ,
: nangauyog ang mga kahoyng tugas
: ug nangataktak ang mga dahon sa mga kahoy;
: samtang sulod sa iyang Templo naninggit ang tanan,
: Dalaygon ang Dios!
10: Ang Ginoo naghari sa katubigan,
: ug nagmando siya ingon nga hari hangtod sa kahangtoran.
11: Ang Ginoo naglig-on sa iyang katawhan
: ug naghatag kanilag kalinaw.