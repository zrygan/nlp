1: Sa ika-17 nga tuig sa paghari ni Peka nga anak ni Romelia, si Ahaz nga anak ni Jotam nagsugod paghari sa Juda.
2: Si Ahaz nagpanuigon ug 20 sa pagsugod niyag hari ug naghari siya sa sulod sa 16 ka tuig didto sa Jerusalem. Kaliwat siya ni David apan wala niya sunda ang maayong binuhatan ni David. Gibuhat hinuon niya ang daotan atubangan sa Ginoo nga iyang Dios sama sa kadaghanan sa mga hari sa Israel.
3: Gisunog pa gani niya ang iyang anak ingon nga halad agig pagsunod sa mangil-ad nga batasan sa ubang mga nasod nga giabog sa Ginoo gikan sa katawhan sa Israel.
4: Naghalad ug nagsunog siyag insenso didto sa mga halaran sa mga diosdios ug sa ilalom sa mga lunhawng kahoy.
5: Unya si Rasin nga hari sa Siria ug si Peka nga hari sa Israel misulong sa Jerusalem. Gilibotan nila si Ahaz apan wala gayod siya mabuntog.
6: Niadtong higayona nabawi sa hari sa Edomea ang Elat. Giabog niya ang mga taga-Juda gikan sa Elat ug ang taga-Edomea didto na magpuyo sa maong siyudad hangtod karon.
7: Busa si Ahaz nagsugog mga tawo ngadto kang Tiglatpiliser nga hari sa Asiria aron sa pagpahibalo kaniya niining mosunod: Imo akong alagad busa ngari ug luwasa intawon ako gikan sa gahom sa hari sa Siria ug sa hari sa Israel nga nanulong kanako.
8: Gikuha ni Ahaz ang mga plata ug bulawan sa Templo sa Ginoo ug sa panudlanan sa palasyo ug iya kining gipadala ingon nga gasa ngadto sa hari sa Asiria.
9: Isip tubag sa pangaliyupo ni Ahaz gisulong ni Tiglatpiliser ang Damasco ug nailog niya ang maong siyudad. Gibihag niya ang mga nagpuyo niini ngadto sa Kir ug gipatay niya si Rasin.
10: Sa pag-adto ni Hari Ahaz sa Damasco aron sa pagpakigkita kang Tiglatpiliser, nakita niya ang halaran sa maong dapit. Gipadad-an niya si Urias nga pari sa tukma gayod nga modelo niini.
11: Busa nagbuhat si Urias ug halaran nga tukma sa maong modelo sa wala pa si Hari Ahaz mahiuli gikan sa Damasco.
12: Sa paghiuli niya, gitan-aw sa hari ang halaran. Miduol ug misaka siya sa halaran
13: ug naghalad siyag mga mananap nga iyang gisunog ug naghalad usab siyag uhay ug iya kining gibuboan ug halad nga ilimnon. Iyang gisabligan ang halaran sa dugo sa iyang halad sa pakigdait.
14: Ang halaran nga bronsi nga alang sa Ginoo nahimutang sa tungatunga sa gipabuhat niyang halaran ug sa Templo. Busa didto niya kini ibutang sa amihanan sa gipabuhat niyang halaran.
15: Unya giingnan niya si Urias, Gamita kining akong dakong halaran alang sa matag buntag nga mga halad nga sunogon, sa mga ginabiing mga halad nga uhay, sa mga sunogon ug mga pagkaong halad sa hari ug sa katawhan ug sa mga halad nga ilimnon sa katawhan. Ibubo niini ang dugo sa tanang mananap nga gihalad. Apan gahina alang kanako ang halaran nga bronsi aron akong magamit sa pagpanagna.
16: Busa gituman ni Urias ang tanang mando ni Hari Ahaz.
17: Unya giguba sa hari ang mga bronsing tungtonganan nga gigamit diha sa Templo ug gikuha ang mga planggana nga gitungtong niini. Gikuha usab niya ang bronsing tangke nga gisapwang sa 12 ka bronsing toro nga baka ug gitungtong niya kinig mga bato.
18: Ug ang binakbakan nga agianan sa hari panahon sa Adlawng Igpapahulay didto sa palasyo ug ang agianan sa hari ngadto sa Templo sa Ginoo iyang gikuha aron pagpahimuot sa hari sa Asiria.
19: Ang ubang nabuhat ni Ahaz nahisulat sa Kasaysayan sa mga Hari sa Juda.
20: Namatay siya ug gilubong didto sa Jerusalem ug si Ezequias nga iyang anak maoy mipuli kaniya sa paghari.