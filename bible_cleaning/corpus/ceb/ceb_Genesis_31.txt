Nakabalita si Jacob nga ang mga lalaking anak ni Laban nag-ingon, Ang tanang butang sa atong amahan gikuha ni Jacob. Nadato siya gumikan sa katigayonan sa atong amahan.
Nakamatikod usab siya nga ang tinagdan ni Laban kaniya lahi na kay sa una.
Unya miingon ang Ginoo kaniya, Pauli sa yuta sa imong mga ginikanan ug sa imong kaparyentihan ug ubanan ko ikaw.
Busa gipasugoan ni Jacob si Raquel ug si Lea nga makigkita kaniya didto sa sibsibanan sa iyang kahayopan.
Giingnan niya sila, Namatikdan ko nga ang inyong amahan lahi nag tinagdan kanako. Apan giubanan ako sa Dios sa akong amahan.
Kamong duha nasayod nga gialagaran ko ang inyong amahan kutob sa akong mahimo.
Apan gilimbongan niya ako ug kanapulo niya usab-usaba ang akong suhol. Apan wala motugot ang Dios nga pasipad-an niya ako.
Sa dihang miingon ang inyong amahan nga ang mga kanding nga kabang maoy isuhol niya kanako, ang tanan nanganak ug kabang. Ug sa dihang miingon siya nga ang may mga badlisbadlis maoy isuhol niya kanako, ang tanan nanganak ug may badlisbadlis.
Gikuhaan sa Dios ug daghang kahayopan ang inyong amahan ug gihatag kanako.
Sa panahon sa tingpangulag sa kahayopan, nagdamgo ako. Sa maong damgo, nakita ko nga ang mga laking kanding nga may mga badlisbadlis, mga kabang ug mga puntikpuntikon mihabal sa mga baye.
Ug sa maong damgo miingon kanako ang anghel sa Dios, Jacob ug mitubag ako, Ginoo, unsa man?
Mipadayon siya pag-ingon, Ang tanang kanding nga mihabal may mga badlisbadlis, mga kabang ug mga puntikpuntikon. Gihimo ko kini kay nakita ko ang tanang gibuhat ni Laban kanimo.
Ako ang Dios nga nagpakita kanimo didto sa Betel diin nagpahiluna ka ug bato silbing handomanan ug gibuboan mo kinig lana ug naghimo kag panaad. Karon, pangandam ug biyai kining yutaa ug pauli sa imong yutang natawhan.
Mitubag si Raquel ug si Lea kang Jacob, May masunod pa ba gud kami sa among amahan?
Dili ba giisip man kami niya nga mga langyaw? Gibaligya kami niya ug nagasto na niya ang salapi.
Ang tanang bahandi nga gikuha sa Dios gikan sa among amahan amoa ug sa among mga anak. Busa buhata ang giingon sa Dios kanimo.
Busa nangandam si Jacob sa pagpauli ngadto sa iyang amahan nga nagpuyo sa yuta sa Canaan. Iyang gipakabayo sa mga kamelyo ang iyang mga anak ug mga asawa ug giabog niya ang tanan niyang kahayopan aron mag-una kaniya. Gidala usab niya ang tanan nga napanag-iya niya sa Mesopotamia.
Sa dihang milakaw si Laban aron pagpanupi sa mga karnero, gikawat ni Raquel ang mga diosdios sa iyang amahan.
Gilingla ni Jacob si Laban nga Arameanhon. Wala siya magpahibalo kaniya nga mogikan siya.
Gidala niya ang tanan niyang kabtangan ug mikagiw siya. Mitabok siya sa Suba sa Eufrates ug mipaingon sa Bukid sa Gilead.
Human molabay ang tulo ka adlaw gisuginlan si Laban nga mikagiw si Jacob.
Busa gidala niya ang iyang mga tawo ug giagpas nila si Jacob. Mipanaw silag pito ka adlaw hangtod nga naapsan nila si Jacob didto sa Bukid sa Gilead.
Ug niadtong gabhiona ang Dios mipakita kang Laban nga Arameanhon pinaagi sa damgo ug miingon, Ayaw gayod pasipad-i si Jacob.
Naapsan ni Laban si Jacob nga nagkampo didto sa kabungtoran. Nagkampo usab si Laban didto sa Bukid sa Gilead.
Unya si Laban miingon kang Jacob, Nganong gilimbongan mo man ako ug gidala mo ang akong mga anak nga morag mga binihag sa gubat?
Nganong milakaw ka man nga wala mananghid kanako? Kon nananghid ka pa, pagikanon ko unta ikaw uban sa kalipay ug mga pag-awit, dinuyogan sa tamborin ug sa alpa.
Wala mo gani ako pahagka sa akong mga apo ug mga anak agig panamilit. Pagkadakong binuang niining imong gibuhat!
Mahimo nga pasipad-an ko ikaw apan kagabii, ang Dios sa imong amahan miingon kanako, Ayaw baya pasipad-i si Jacob.
Nasayod ako nga milayas ka kay gimingaw ka na sa inyo apan nganong gikawat mo man ang akong mga dios?
Si Jacob mitubag, Nahadlok ako nga dili mo pakuyogon kanako ang imong mga anak nga babaye.
Apan bahin sa imong mga dios, kon hikit-an mo gani kini sa usa kanamo, angay siyang patyon. Atubangan sa atong mga tawo pangitag bisan unsa nga imoha ug kuhaa kini. Apan wala masayod si Jacob nga si Raquel maoy nagkawat sa mga diosdios.
Busa misulod si Laban sa tolda ni Jacob ug gisusi niya kini. Misulod usab siya sa tolda ni Lea ug sa tolda sa duha ka ulipong babaye apan wala niya hikaplagi didto ang iyang mga diosdios. Unya miadto siya sa tolda ni Raquel.
Apan didto tagoi ni Raquel ang mga diosdios sa ilalom sa muntora sa kamelyo ug iya kining gilingkoran. Gisusi ni Laban ang tibuok tolda apan wala niya kini hikaplagi.
Miingon si Raquel sa iyang amahan, Ayaw ug kasuko kanako nga dili ako makatindog sa imong atubangan kay giregla ako. Mipadayon si Laban sa pagpangita apan wala gayod niya hikaplagi ang iyang mga diosdios.
Unya si Jacob wala na makapugong sa iyang kaugalingon ug masuk-anon nga miingon kang Laban, Unsa may akong sala kanimo nga imo man akong gigukod?
Karon nga nasusi mo na ang tanan kong kabtangan, unsa may nakaplagan mo nga imoha? Kon aduna dad-a diri sa gawas aron nga ang imo ug akong mga tawo makakita ug silay mohukom kinsa kanato ang husto.
Nitipon ako kanimo sa 20 ka tuig ug wala gayod mahitabo nga wala manganak ang imong mga kanding ug mga karnero apan wala gayod ako makakaon ug karne sa laking karnero nga imoha.
Kon may karnero nga gitukob sa ihalas nga mga mananap, wala ko kini dad-a kanimo aron ipakita nga ang nahitabo dili akong sayop kondili giilisan ko ang karnero. Gipabayran mo kanako ang gikawat nga karnero panahon sa adlaw o sa gabii.
Sa daghang higayon giantos ko ang kainit sa adlaw ug ang katugnaw sa gabii ug wala akoy maayong kinatulgan.
Mao kini ang akong nahimo sulod sa 20 ka tuig sa akong pagpuyo tipon kanimo. Napulog-upat ka tuig ang pag-alagad ko kanimo alang sa duha mo ka anak nga babaye ug unom ka tuig alang sa imong mga kahayopan. Apan kanapulo mo usab-usaba ang akong suhol.
Kon wala pa ako ubani sa Dios sa akong amahan nga mao ang Dios ni Abraham ug ang Dios nga gisimba ni Isaac, gipapahawa mo na unta ako nga walay dala. Apan nakita sa Dios ang akong kalisod ug ang akong nahimo kanimo ug kagabii gipahimangnoan ka niya.
Unya mitubag si Laban kang Jacob, Kining mga babaye akong mga anak ug ang ilang mga anak akong mga apo. Ang mga kahayopan akoa. Akoa ang tanan nga nakita mo. Apan karon unsa pa may mahimo ko sa akong mga anak o sa akong mga apo?
Busa maghimo kitag kasabotan ug magpundok kitag mga bato silbing handomanan nato bahin niini.
Unya nag-ugbok si Jacob ug bato agig handomanan
ug gisugo niya ang iyang mga tawo sa pagkuhag mga bato ug ila kining gipatongpatong. Unya nangaon sila tupad sa batong tinapok.
Ginganlan kini ni Laban ug Jegar-sahaduta, apan Galeed ang gingalan ni Jacob niini.
Miingon si Laban, Kining pinundok nga mga bato handomanan nato. Busa ginganlag Galeed ang maong dapit.
Ug miingon usab si Laban, Bantayan unta kita ni Yahweh samtang magkalinay-anay kita. Busa ginganlan usab ug Mispa ang maong dapit.
Mipadayon si Laban sa pag-ingon, Kon daugdaogon mo ang akong mga anak o mangasawa kag laing mga babaye bisan ako dili masayod niini, hinumdomi nga ang Dios nagtan-aw kanato.
Unya miingon si Laban kang Jacob, Ania ang gipatongpatong ko nga mga bato tali kanato ug ania ang handomanan nga bato.
Kining gipatongpatong nga mga bato ug kining giugbok nga bato maoy atong mga utlanan. Dili ako molatas niining gipundok nga mga bato aron sa pagpakig-away kanimo o ikaw molatas niini aron sa pagpakig-away kanako.
Maoy atong pahukmon ang Dios ni Abraham ug ang Dios ni Nahor. Unya nanumpa si Jacob sa ngalan sa Dios nga gisimba ni Isaac nga iyang amahan.
Nag-ihaw siyag usa ka hayop ug iyang gihalad didto sa bukid ug gidapit niya ang iyang mga tawo sa pagpangaon. Human sila mangaon, didto sila mangatulog sa bukid niadtong gabhiona.
Sayo sa buntag, gipanghagkan ni Laban ang iyang mga apo ug mga anak agig panamilit ug gipanalanginan niya sila. Unya mipauli siya sa ila.