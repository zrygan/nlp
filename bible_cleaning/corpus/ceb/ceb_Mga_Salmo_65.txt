1: O Dios, angay ka gayod namong daygon didto sa Sion!
: Angay namong tumanon ang among gisaad kanimo
2: kay motubag ka man sa mga pag-ampo.
: Ang tanang katawhan moduol kanimo
3: tungod sa ilang mga sala.
: Ang among kalapasan mobuntog kanamo
: apan pasayloon mo kini.
4: Bulahan kadtong imong gipili
: aron magpuyo sa imong templo!
: Matagbaw kami sa mga maayong butang diha sa imong balay,
: sa imong balaang Templo!
5: Motubag ka, O Dios,
: pinaagi sa paghatag kanamog kadaogan,
: ug pinaagi sa imong kahibulongang buhat,
: luwason mo kami.
: Ang katawhan sa tibuok kalibotan
: misalig kanimo lakip ang atua sa layong kadagatan.
6: Gipahimutang mo ang kabukiran pinaagi sa imong kusog
: aron pagpakita sa imong pagkagamhanan.
7: Gipahilom mo ang kasaba sa dagat,
: ang dinahunog sa mga balod
: ug ang kaguliyang sa mga tawo.
8: Nahingangha ang tibuok kalibotan
: tungod sa daghang mga butang nga imong nahimo!
: Ang imong nabuhat nakalipay
: sa tanang katawhan sa tibuok kalibotan.
9: Gipakita mo ang imong pagtagad sa yuta pinaagi sa pagpadalag ulan
: ug gihimo mo kining tabunok.
: Ang patubig mo, O Dios, puno kanunay,
: ug pinaagi niini naghatag ka sa yuta ug mga abot.
: Mao kini ang gibuhat mo.
10: Gipaulanan mo pag-ayo ang gidarong kaumahan
: ug gipatubigan mo kini;
: gipahumok mo ang yuta sa mga taligsik
: ug gipatubo mo ang linghod nga mga tanom.
11: Tungod sa imong kaayo,
: sa tibuok tuig namungag daghan ang among mga tanom
: ug bisan asa ikaw anaa ang kadagaya!
12: Sa mga pasibsibanan anaa ang daghang tambok nga kahayopan,
: ug ang kabungtoran malipayon kaayo.
13: Ang kapatagan nalukop sa mga karnero,
: ug ang kawalogan napuno sa mga trigo.
: Naninggit silang tanan
: ug nag-awit nga malipayon.