1: Kining basahona mao ang saysay sa mga gipamulong ug gibuhat ni Jeremias. Anak siya ni Hilkias nga usa sa mga pari sa lungsod sa Anatot sa yuta sa Benjamin.
2: Sa ika-13 nga tuig sa paghari ni Josias nga anak ni Amon didto sa Juda, ang Ginoo nakigsulti kang Jeremias.
3: Miusab pagpakigsulti ang Ginoo kang Jeremias sa diha nga si Joakim nga anak ni Josias mao nay hari. Human niadto, nakigsulti pa gayod kaniya ang Ginoo sa makadaghan hangtod sa pagkabihag sa katawhan sa Jerusalem sa ikalima nga bulan sa ika-11 nga tuig sa paghari ni Sedekias nga anak ni Josias.
4: Ang Ginoo miingon kanako,
5: Sa wala ko pa ikaw buhata diha sa tagoangkan sa imong inahan
: ug sa wala pa ikaw matawo,
: gigahin ko na ikaw alang sa usa ka balaan nga katuyoan;
: gipili ko na ikaw aron mahimong propeta alang sa kanasoran.
6: Unya mitubag ako, O Ginoong Dios , dili ako mahibalong mosulti kay batan-on pa ako kaayo.
7: Apan miingon ang Ginoo kanako,
: Ayaw pag-ingon nga batan-on ka pa kaayo,
: kay adtoon mo gayod ang katawhan nga paadtoan ko kanimo,
: ug isulti mo gayod ang akong ipasulti kanimo.
8: Ayaw kahadlok kanila kay ubanan ug panalipdan ko ikaw.
: Ako, ang Ginoo , maoy nag-ingon niini!
9: Unya gihikap sa Ginoo ang akong ngabil ug giingnan niya ako,
: Ania gibutang ko ang akong mga pulong diha sa imong mga ngabil.
10: Karong adlawa, hatagan ko ikawg gahom sa pagbuot sa mga kanasoran ug sa mga gingharian,
: sa pag-ibot ug sa pagpukan,
: sa paglaglag ug paglumpag,
: sa paglig-on ug pagpatindog.
11: Nangutana ang Ginoo kanako, Jeremias, unsa may imong nakita?
: Mitubag ako, Sanga sa kahoyng almendras.
12: Unya miingon ang Ginoo kanako, Husto ang imong tubag kay nagbantay ako nga ang akong gipamulong matuman gayod.
13: Nangutana pag-usab ang Ginoo kanako, Unsa pa ang imong nakita?
: Ug mitubag ako, Kulon nga nagbukal sa amihanan ug hapit na kini mayabo nganhing tampiha.
14: Mipuno pa gayod pag-ingon ang Ginoo kanako, Dakong kadaot ang mobukal gikan sa amihanan ug mahiagom ang tanang katawhan nga nagpuyo niining nasora.
15: Pamatia kining akong isulti: Gitawag ko ang tanang nasod sa amihanan aron moanhi. Moanhi ang mga hari nila ug ipahimutang nila ang ilang trono sa pultahan sa Jerusalem ug libot sa mga paril niini ug libot usab sa ubang siyudad sa Juda.
16: Sa ingon niining paagiha, silotan ko ang akong katawhan kay sila nakasala man ug mibiya kanako. Nagsunog sila ug mga insenso ngadto sa mga diosdios ug nagsimba sa mga larawan nga binuhat ra nila.
17: Apan ikaw, pangandam. Lakaw ug suginli sila sa tanang gisugo ko kanimo. Ayaw kahadlok kanila aron dili ko ikaw hadlokon ug labaw pa niini inig-atubang mo kanila.
1819: Pamati, Jeremias! Ang tanang tawo niining nasora, ang mga hari sa Juda, ang mga kadagkoan, mga kaparian ug ang katawhan makigbatok kanimo. Apan karong adlawa, hatagan ko ikawg kaisog sa pagsukol kanila. Mahisama ka sa kinutaan nga siyudad, sa puthaw nga haligi ug sa bronsi nga paril. Dili sila makabuntog kanimo kay ubanan ug panalipdan ko man ikaw. Ako, ang Ginoo , maoy nagsulti niini.