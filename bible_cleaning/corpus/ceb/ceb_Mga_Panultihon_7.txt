1: Anak, hinumdomi ang akong gisulti ug ayaw kalimti ang gipabuhat ko kanimo.
2: Buhata ang gisugo ko kanimo ug motaas ang imong kinabuhi. Tumana kanunay ang akong pagtulon-an ingon nga kini mao ang labing bililhon diha sa imong kinabuhi.
3: Ihigot kini sa imong mga tudlo ug isulat kini sa imong kasingkasing.
4: Isipa ang kaalam nga daw imong igsoon ug ang maayong panabot nga daw labing suod mong higala.
5: Ilikay ka niini gikan sa daotang babaye ug sa madanihon niyang mga pulong.
6: Usa ka adlaw niana namintana ako sa akong balay
7: ug nakita ko ang daghang mga batan-ong lalaki nga wala pay kasinatian sa kinabuhi apan nakamatikod ako ug usa ka batan-ong buangbuang.
8: Naglakaw siya sa dalan duol sa eskina diin nagpuyo ang usa ka babaye, ug miadto siya sa balay niini
9: pagsalop sa adlaw, sa pagkagabii.
10: Unya gitagbo siya sa babaye; nagbisti siya ingon sa usa ka babayeng nagbaligya sa iyang dungog ug matintalon kaayo.
11: Mahagithagiton siya ug walay ulaw; babaye nga dili makapuyo ug balay.
12: Nagpaabot siya sa eskina; usahay diha gayod sa dalan ug usahay usab diha sa merkado.
13: Gigakos niya ang batan-ong lalaki ug gihagkan, gitutokan niya ang iyang mata ug giingnan,
14: Naghalad ako karong adlawa ug nabayran na nako ang akong mga saad.
15: Busa gipangita ko ikaw. Gimingaw ako kanimo ug ania ka na gayod!
16: Gihapinan ko ang akong higdaanan ug dekolor nga lino gikan gayod sa Ehipto.
17: Gipahumotan ko kinig mira, aloe ug sinamon.
18: Dali ug maglipay kita sa tibuok gabii. Tagbawon nato ang atong kaugalingon.
19: Wala sa balay ang akong bana. Nagbiyahe siya sa layo.
20: Nagdala siyag daghang salapi ug dili tingali mahiuli niining duha ka semana.
21: Busa natintal niya ang lalaki pinaagi sa iyang kamabihagon ug sa mga pulong nga matahom.
22: Dihadiha mikuyog kaniya ang lalaki sama sa usa ka torong baka nga nagpadulong sa ihawan, sama sa lagsaw nga nagpadulong sa lit-ag,
23: diin usa ka udyong motaroy sa iyang kasingkasing. Sama siya sa usa ka langgam nga nagpaingon sa lit-agwala siya masayod nga namiligro ang iyang kinabuhi.
24: Busa karon, mga anak, paminawa ako. Patalinghogi ang akong isulti.
25: Likayi ninyo kining matanga sa babaye; ayaw padani kaniya.
26: Nakadaot siyag daghang mga lalaki ug maoy nakaingon sa kamatayon sa dili maihap nga mga lalaki.
27: Ang iyang balay mao ang dalan padulong sa kalibotan sa mga patay. Dali ra ang kamatayon kon moadto ka kaniya.