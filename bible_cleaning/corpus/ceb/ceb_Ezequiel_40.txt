1: Sa ikanapulo nga adlaw sa unang bulan sa ika-25 nga tuig sa among pagkabihag nga maoy ika-14 nga tuig sukad mailog ang Jerusalem, gigamhan ako sa Ginoo .
2: Diha sa usa ka panan-awon gidala niya ako ngadto sa Israel. Didto gibutang ako niya ibabaw sa usa ka habog kaayong bukid ug atbang kanako nakita ko ang hulagway sa usa ka siyudad.
3: Unya didtoy usa ka tawo nga masanag sama sa bronsi. Nagbitbit siyag usa ka pisi ug usa ka sukdanan nga lipak ug nagbarog siya diha sa pultahan.
4: Ug giingnan ako niya, Tawo, tan-aw ug pamati pag-ayo kay isaysay ko kanimo ang hinungdan sa pagdala ko kanimo dinhi. Unya isulti sa tibuok Israel ang tanan nga imong makita.
5: Nakita ko ang usa ka paril libot sa Templo. Gigamit sa tawo ang lipak nga igsusukod nga may gitas-on nga tulo ka metros aron sa pagsukod sa gibag-on sa paril. Ang gihabugon sa paril mga tulo ka metros ingon man ang gibag-on niini.
6: Unya mipaingon siya sa ganghaan dapit sa sidlakan. Misaka siya sa mga ang-ang ug gisukod niya ang agianan ug kini may gihabugon nga tulo ka metros.
7: Ang matag usa sa tulo ka lawak sa isigkakilid may sukod nga tulo ka metros ang matag kilid. Ang gilay-on sa matag lawak may mga duha ug tunga ka metros. Ang lawak-agianan may sukod nga tulo ka metros gikan sa ganghaan ngadto sa sulod.
89: Unya ang lawak-agianan sa ganghaan didto sa tumoy gisukod niya ug kini may upat ka metros ang gitas-on. Ang mga bungbong niini mga usa ka metro ang gibag-on.
10: May tulo ka lawak sa isigkakilid sa ganghaan nga dapit sa sidlakan ug kini managsamag gidak-on. Ang mga bungbong sa isigkakilid managsama usab ug gibag-on.
11: Unya gisukod sa tawo ang gilapdon sa agianan taliwala sa bukas nga sira sa pultahan ug kini lima ka metros. Ang gilapdon sa ganghaan mismo unom ug tunga ka metros.
12: Sa atubangan sa matag lawak may babag nga nag-ali nga tunga sa metro ang gihabugon ug tunga sa metro ang gibag-on. Ang matag kilid sa mga lawak tulo ka metros ang gilapdon.
13: Unya gisukod niya ang gilay-on gikan sa likod sa usa ka lawak ngadto sa likod sa laing lawak tabok sa agianan ug kini 12.5 ka metros.
14: Gisukod usab niya ang lawak-agianan nga miabot ngadto sa hawanan sa sulod ug kini mga napulo ka metros.
15: Gikan sa ganghaan sa atubangan sa lawak-agianan ngadto sa sulod may gilay-on nga 25 ka metros.
16: Ang matag lawak sa isigkakilid sa agianan may bintana nga nag-anam ug kagamay paingon sa sulod. Ang lawak-agianan sa sulod may samang mga bintana usab. Diha sa mga bungbong nga nag-atubang sa agianan may gikulit nga mga palmera.
17: Unya gidala ako sa tawo ngadto sa hawanan sa gawas. Libot sa hawanan may 30 ka lawak nga nag-atubang niini. Sa atubangan usab niining mga lawak may agianan
18: ug ang agianan nagsubay libot sa hawanan. Ang hawanan sa gawas nahimutang ubos kay sa hawanan sa sulod.
19: Unya iyang gisukod ang gilay-on gikan sa ganghaan sa hawanan sa gawas dapit sa ubos ngadto sa ganghaan sa hawanan sa sulod ug kini mga 50 ka metros.
20: Unya gidala ako sa tawo paingon sa amihanan. Didto sa amihanang bahin sa hawanan sa gawas may ganghaan. Gisukod niya ang gitas-on ug ang gilapdon niini.
21: Ang tulo ka lawak sa matag kilid niini, ang mga bungbong ug ang lawak-agianan niini sama ug sukod sa mga anaa sa unang ganghaan. Ang lawak-agianan may sukod nga 25 ka metros gikan sa ganghaan ngadto sa sulod ug may gilapdon nga 12.5 ka metros.
22: Ug ang mga bintana, ang lawak-agianan ug ang mga palmera niini samag sukod niadtong anaa sa ganghaan dapit sa sidlakan ug kini may pito ka ang-ang ug ang lawak-agianan miabot ngadto sa hawanan sa sulod.
23: Atbang sa amihanang ganghaan may laing ganghaan paingon sa hawanan sa sulod sama sa ganghaan sa sidlakan. Ang nag-atbang nga mga ganghaan may gilay-on nga 50 ka metros.
24: Unya gidala ako sa tawo ngadto sa habagatan ug didto nakita ko ang usa ka ganghaan. Gisukod niya ang mga bungbong ug ang lawak-agianan niini, ug kini samag gidak-on sa uban.
25: May mga bintana libot niini ingon man sa sulod sa lawak-agianan ug kini samag sukod sa uban: Ang lawak-agianan may sukod nga 25 ka metros gikan sa ganghaan ngadto sa sulod ug may gilapdon nga 12.5 ka metros.
26: May pito ka ang-ang padulong sa maong ganghaan ug ang lawak-agianan miabot ngadto sa hawanan sa sulod. Didtoy gikulit nga mga palmera sa bungbong niini, usa ka palmera sa matag kilid.
27: Ug didto may ganghaan usab sa hawanan dapit sa sulod. Gisukod niya kini paingon sa ganghaan sa habagatan ug kini may gilay-on nga 50 ka metros.
28: Unya agi sa ganghaan sa habagatan gidala ako sa tawo ngadto sa hawanan sa sulod ug gisukod niya ang ganghaan sa habagatan ug sama kinig sukod sa uban.
2930: Ang mga lawak sa kilid, ang mga bungbong ug ang lawak-agianan samag sukod sa uban. May mga bintana libot niini ingon man sa sulod sa lawak-agianan. Ang lawak-agianan may sukod nga 25 ka metros gikan sa ganghaan ngadto sa sulod ug may gilapdon nga 12.5 ka metros.
31: Ang lawak-agianan nag-atubang sa hawanan sa gawas ug may mga kinulit nga palmera sa iyang mga bungbong. Walo ka ang-ang ang hagdan.
32: Unya gidala ako sa tawo ngadto sa hawanan sa sulod dapit sa sidlakan ug gisukod niya ang ganghaan ug sama kinig sukod sa uban.
33: Ang mga lawak sa kilid niini, ang mga bungbong, ug ang lawak-agianan niini samag sukod sa uban. Adunay mga bintana libot sa mga lawak-agianan. Ang lawak-agianan may sukod nga 25 ka metros gikan sa ganghaan ngadto sa sulod ug may gilapdon nga 12.5 ka metros.
34: Ang lawak-agianan nag-atubang sa hawanan sa gawas ug may mga kinulit nga palmera ang mga bungbong niini, usa sa matag kilid, ug may walo ka ang-ang ang hagdan niini.
35: Unya gidala ako sa tawo ngadto sa ganghaan dapit sa amihanan ug iya kining gisukod ug sama kinig gidak-on sa uban.
36: Ang mga lawak, ang mga bungbong ug ang lawak-agianan niini samag sukod sa uban ug may mga bintana nga naglibot niini. Ang lawak-agianan may sukod nga 25 ka metros gikan sa ganghaan ngadto sa sulod ang may gilapdon nga 12.5 ka metros.
37: Ang lawak-agianan nag-atubang sa hawanan sa gawas ug may mga palmera nga kinulit diha sa mga bungbong niini, usa sa matag kilid, ug may walo ka ang-ang ang hagdan niini.
38: May usa ka lawak nga gisumpay sa amihanang ganghaan padulong sa hawanan sa gawas. Adto didto hugasan ang mga halad nga sunogon.
39: Sulod sa maong lawak may upat ka lamisa, duha sa matag kilid diin ihawon ang mga halad nga sunogon ug ang mga halad alang sa sala.
40: Ug sa gawas sa lawak may upat usab ka lamisa, duha sa matag kilid.
41: Busa may upat ka lamisa sa sulod ug may upat usab ka lamisa didto sa gawas sa ganghaan. Ang tanan walo ka lamisa ug adto didto ihawon ang mga halad.
42: Ang upat ka lamisa alang sa halad nga sunogon gihimo gikan sa bato ug may gihabugon nga 50 ka sentimetros ug gilapdon nga 75 ka sentimetros sa matag kilid. Adto ibutang ang mga galamiton sa pag-ihaw sa mga halad nga sunogon.
43: Ug may mga kaw-it nga usa ka dangaw ang gitas-on ug gihigot kini libot niini dapit sa sulod. Anhi niining lamesaha itungtong ang mga ighahalad nga karne.
44: Unya gidala ako sa tawo ngadto sa sulod nga hawanan ug didto nakita ko ang duha ka lawak, ang usa nag-atubang sa ganghaan sa amihanan ug ang usa sa ganghaan sa habagatan.
45: Unya giingnan ako niya, Kanang lawaka nga nag-atubang sa habagatan alang sa mga pari nga nagdumala sa Templo
46: ug ang lawak nga nag-atubang sa amihanan alang sa mga pari nga nag-alagad sa halaran. Sila mga Levita nga mga kaliwat ni Sadok, nga mao ray gitugotan sa pagsulod ngadto sa presensya sa Ginoo aron mag-alagad kaniya.
47: Unya gisukod sa tawo ang kuwadradong hawanan sa sulod ug ang sukod sa matag kilid niini 50 ka metros. Ang halaran nahimutang sa atubangan sa Templo.
48: Unya gidala ako niya ngadto sa lawak-agianan sa Templo ug gisukod niya: duhag-tunga ka metros ang gilay-on gikan sa atubangan sa ganghaan ngadto sa sulod, pito ka metros ang buka sa ganghaan ug usag-tunga ka metros ang gilapdon sa mga bungbong sa isigkakilid sa ganghaan.
49: Ang lawak-agianan may sukod nga unom ka metros gikan sa ganghaan ngadto sa sulod ug napulo ka metros ang gilapdon. May napulo ka ang-ang padulong niini ug sa isigkakilid may mga dagkong haligi.