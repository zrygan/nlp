1: Mao kini ang makahuloganong mga panultihon ni Agur nga anak ni Jaque. Miingon siya,
: Ang Dios wala mag-uban kanako
: busa wala akoy mahimo.
2: Nahisama ako sa usa ka hayop
: kay ang panabot ko lahi man kay sa kasagarang panabot sa tawo.
3: Wala gayod akoy kaalam
: ug wala akoy nasayran bahin sa Dios.
4: Kinsa may nakasugid sa kahibalong langitnon?
: Kinsa may nakahakgom sa hangin diha sa iyang kamot?
: O nakasalod ug tubig diha sa usa ka panapton?
: O nakatino sa kinutoban sa kalibotan?
: Kinsa man siya ug kinsa man ang iyang anak?
: Nakahibalo gayod kamo niana!
5: Tumanon gayod sa Dios ang iyang gisaad. Sama siya sa usa ka taming alang niadtong modangop kaniya.
6: Ayaw pun-i ang gisulti sa Dios kay silotan ka niya ug ipaila gayod niya ang imong pagkabakakon.
7: O Dios, nangayo ako kanimog duha ka butang. Ihatag intawon kini kanako sa dili pa ako mamatay
8: ipahilayo ako sa mga limbong ug bakak ug ayaw ako himoang kabos o dato. Hatagi akog pagkaon nga igo sa akong gikinahanglan.
9: Kay kon hatagan mo akog sobra, tingali unyag dili na ako makaila kanimo, O Ginoo . Apan kon kabos usab ako, tingalig matintal ako sa pagpangawat ug mapakaulawan ko ang akong Dios.
10: Ayaw daota ang usa ka sulugoon ngadto sa iyang agalon kay basin unyag tunglohon ka ug mag-antos tungod niini.
11: May mga tawong makaako sa pagpanghimaraot sa ilang amahan ug wala magmahal sa ilang inahan.
12: May mga tawong naghunahuna nga sila putli bisag hugaw sila kaayo.
13: May mga tawong naghunahuna nga sila labihan ra ka maayo; abi nilag si kinsa na gyod sila.
14: May mga tawong naanad sa pagpamintaha sa mga kabos ug timawa ug nagpakabuhi sa maong paagi.
15: Ang tawong hakog may duha ka babayeng anak nga nagsigig ingon, Hatagi ako! Hatagi ako!
: May upat ka butang nga dili gayod matagbaw
16: ang kalibotan sa mga patay,
: ang babayeng walay anak,
: ang nagmalang yuta nga nagkinahanglag ulan
: ug ang kalayong nagdilaab.
17: Ang magbugalbugal sa iyang amahan ug dili magtuman sa sugo sa iyang inahan, maayong ipakaon sa agila ug ipatuhak sa uwak ang iyang mga mata.
18: May upat ka butang nga dili ko matukib
19: ang agila nga naglupad, ang bitin nga anaa sa bato,
: ang barko nga naglawig sa dagat,
: ug ang babaye ug lalaking naghigugmaay.
20: Mao kini ang buhaton sa asawang maluibon: manapaw siya, manghinlo unya moingon, Wala akoy daotang gibuhat.
21: May upat ka butang nga malisod dawaton sa katawhan
22: ang pagkahimong hari sa usa ka ulipon,
: ang usa ka buangbuang nga makabaton sa tanan niyang gustong kan-on,
23: ang pagkaminyo sa babayeng gidumtan,
: ug ang sulugoong babaye nga mopuli sa lugar sa agalon niyang babaye.
24: Sa kalibotan may upat ka gagmayng mananap apan abtik kaayo
25: ang hulmigas: hinay sila, apan nagtigom silag makaon panahon sa ting-init;
26: ang mga kuneho: dili sila kusgan, apan atua magpuyo sa kabatoan;
27: ang dulon: wala silay hari, apan kanunay nagpanon sa ilang pagpanaw;
28: ang talu-to: sayon mo kining kuptan, apan makita mo kini bisan sa mga palasyo.
29: May upat ka butang nga anindot tan-awon nga maglakaw
30: ang liyon: ang labing kusgan sa tanang mananap ug walay gikahadlokan;
31: ang kanding ug ang sunoy nga naglakaw,
: ug ang hari sa atubangan sa katawhan.
32: Kon nagpakabuang ka tungod sa imong garbo ug naglaraw kag daotan, hunong ug pamalandong una!
33: Batila ang gatas ug mahimo kining mantikilya. Suntoka ang ilong sa tawo ug sunggohon siya. Panghagit ug mahisugamak ka sa kasamok.