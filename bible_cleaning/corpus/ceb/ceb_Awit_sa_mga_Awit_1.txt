1: Ang awit sa mga awit, awit ni Solomon.
2: Gidigo mo ako sa mga halok;
: ang imong gugma tam-is pa kay sa bino.
3: Humot ka kaayo
: ug ang imong ngalan daw pahumot nga gibubo,
: busa gihigugma ka sa mga dalaga.
4: Dad-a ako ug magdali kita;
: ikaw ang akong hari ug dad-a ako sa imong lawak.
: Maglipay kami kay ania ka man;
: magpakahubog kami sa imong gugma.
: Bantog rang nahigugma gayod sila kanimo!
5: Itumon ako apan guwapa, O mga babaye sa Jerusalem,
: itumon sama sa tolda sa Kedar
: ug sa mga kurtina sa palasyo ni Solomon.
6: Ayaw akog tamaya tungod lamang sa akong pamanit,
: kay napaig man ako sa adlaw.
: Nasuko kanako ang akong mga igsoon
: ug gipatrabaho ako nila sa parasan.
: Wala na akoy panahon pag-atiman sa akong kaugalingon.
7: Hinigugma ko,
: asa mo man pasibsiba ang imong kahayopan?
: Asa mo man sila papasilonga sa panahon sa kaudtohon?
: Nganong adto ko man ikaw pangitaa
: sa panon sa mga kahayopan sa ubang magbalantay?
8: Wala ka ba diay makatultol sa dapit,
: O labing matahom sa mga babaye?
: Sunda ang tunob sa kahayopan
: ug pangitag kasibsiban sa imong mga kanding
: duol sa mga tolda sa mga magbalantay.
9: Makadani ka sa mga lalaki
: sama sa kabayong baye nga makadani sa kabayong laki nga nagguyod sa karwahi sa Paraon.
10: Matahom ang imong mga aping nga nasaghiran sa mga dayandayan,
: ug ang imong liog nga gisab-ongan ug mga alahas.
11: Himoan ka namog kuwintas nga bulawan nga dayandayanan ug plata.
12: Samtang ang akong hari anaa sa iyang higdaanan,
: mialimyon pag-ayo ang akong pahumot.
13: Ang akong hinigugma sama kahumot sa mira
: nga nagpauraray sa akong dughan.
14: Ang akong hinigugma sama sa ihalas nga kabulakan
: nga mitubo sa mga parasan sa Enggadi.
15: Pagkatahom mo gayod, hinigugma ko;
: ang imong mga mata daw mga mata sa salampati.
16: Pagkaguwapo mo, minahal ko;
: pagkamadanihon mo gayod.
: Ang lunhawng mga sagbot maoy atong higdaan;
17: ang mga kahoyng sidro mao ang mga sagbayan sa atong balay,
: ug ang kisami niini mga kahoyng sipre.