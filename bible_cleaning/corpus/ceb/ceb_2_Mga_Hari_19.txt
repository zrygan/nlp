1: Sa pagkadungog ni Hari Ezequias niini, gigisi niya ang iyang bisti ug nagsul-ob siyag sako ug misulod sa Templo sa Ginoo .
2: Unya gisugo niya si Eliakim nga iyang gipiyalan sa pagdumala sa mga buluhaton sa palasyo, si Sebna nga iyang sekretaryo ug ang kadagkoan sa mga pari sa pag-adto kang propeta Isaias nga anak ni Amos. Sila usab nagsul-ob ug sako sa ilang pag-adto sa propeta.
3: Giingnan nila si Isaias, Nag-ingon si Hari Ezequias nga karong adlawa adlaw sa kasubo, sa kastigo ug sa kaulawan alang kanato. Sama kita sa usa ka babayeng talianak nga walay igong kusog nga mopahimugso sa iyang anak.
4: Hinaot unta nga ang Ginoo nga imong Dios nakadungog sa gipanulti sa labawng opisyal nga gisugo sa hari sa Asiria sa pag-anhi dinhi aron sa pagbiaybiay sa buhing Dios. Hinaot pa nga dili itugot sa Ginoo nga imong Dios ang maong mga pulong nga iyang nadungog. Busa pag-ampo intawon alang sa nahibilin nga katawhan sa Israel.
5: Sa pagkadawat ni Isaias sa mensahe ni Hari Ezequias pinaagi sa iyang mga sulugoon,
6: giingnan sila ni Isaias, Ingna ang inyong agalon nga nag-ingon ang Ginoo , Ayaw kahadloki ang gipanulti sa mga sinugo sa hari sa Asiria agig pagbiaybiay kanako.
7: Padunggon ko siyag mga taho aron mopauli siya sa iyang nasod. Didto ipapatay ko siya pinaagi sa espada.
8: Nakabalita ang labawng opisyal sa Asiria nga ang hari sa Asiria wala na didto sa Lakis kay nakig-away batok sa taga-siyudad sa Libna busa miadto siya didto aron pagpakitambag kaniya.
9: Unya nakabalita ang hari sa Asiria nga si Tirhaca, ang hari sa Etiopia, nagpaingon na sa Asiria aron pagsulong kaniya. Tungod niini, nagsugo na usab siyag mga tawo ngadto kang Ezequias aron sultihan siya,
10: Ayaw palingla nianang imong Dios nga nagsaad kanimo nga ang Jerusalem dili gayod nako mailog.
11: Nasayod ka na nga laglagon gayod sa hingpit sa mga hari sa Asiria ang tanang nasod nga ilang sulongon. Nagtuo ka ba nga may makaluwas kanimo?
12: Gipanglaglag sa akong katigulangan ang mga siyudad sa Gosan, Haran ug Resef ug ang katawhan sa Eden nga didto magpuyo sa Telasar apan nakaluwas ba ang ilang mga dios kanila?
13: Hain na man karon ang mga hari sa Hamat, sa Arfad, sa siyudad sa Sefarbaim, sa Hana ug sa Iva?
14: Nadawat ni Ezequias ang sulat gikan sa mga sinugo sa hari sa Asiria ug iya kining gibasa. Unya miadto siya sa Templo sa Ginoo ug iya kining gihikyad sa atubangan sa Ginoo .
15: Unya nag-ampo siya, O Ginoo nga Dios sa Israel nga anaa maglingkod sa trono ibabaw sa mga kerubin. Ikaw lamang ang Dios nga naghari sa tibuok kalibotan ug maoy nagbuhat sa langit ug sa yuta.
16: Pamatia intawon ako, O Ginoo , ug tan-awa ako. Pamatia ang mga pulong ni Senakerib nga ania niining sulat nga iyang gipadala kanako agig pagbiaybiay kanimo.
17: Tinuod, O Ginoo , nga gipanglaglag sa mga hari sa Asiria ang ubang mga nasod
18: ug gipangsunog nila ang mga dios sa maong mga nasod kay dili man sila tinuod nga Dios kondili mga binuhat lamang sa tawo gikan sa kahoy ug bato ug nangaugdaw ang maong mga dios.
19: Busa karon, O Ginoo nga among Dios, luwasa intawon kami gikan sa hari sa Asiria aron masayod ang tanang gingharian sa kalibotan nga ikaw lamang gayod, O Ginoo , mao ang Dios.
20: Unya gipasugoan ni Isaias si Hari Ezequias nga agig tubag sa pag-ampo sa hari,
21: ang Ginoo miingon
: Gibiaybiay ka sa katawhan sa Sion, O hari sa Asiria,
: ug gikataw-an ka nila.
22: Kinsa ba ang gitamay mo ug gipanamastamasan?
: Kinsa ba ang imong gisinggitan
: ug giluratan kondili ako, ang Dios sa Israel!
23: Pinaagi sa imong mga sinugo,
: gibiaybiay mo ako, ang Ginoo ,
: ug nag-ingon ka,
: Pinaagi sa akong daghang karwahi,
: natungas ko ang kinatumyan sa kabukiran
: bisan ang kinalayoang dapit sa Lebanon.
: Gipamutol ko ang kinahabogan niyang mga sidro,
: ang labing maayo niyang mga sipre.
: Nataak ko ang kinasuokan ug kinabag-an niyang kalasangan.
24: Nagkalot akog mga atabay;
: nag-inom akog tubig nga didto kuhaa sa lagyong mga dapit
: ug gipahubas ko pinaagi sa akong mga tiil ang tanang suba sa Ehipto!
25: Wala ka ba diay mahibalo nga dugay ko nang gilaraw ang tanan nga mahitabo?
: Dugay ko nang gilaraw nga imong panggub-on ang kinutaang mga siyudad
26: ug tungod niini mawad-ag umoy ug kadasig ug mangalibog ang mga lumolupyo niini;
: mahimo silang sama sa mga tanom sa kaumahan
: ug sama sa lunhawng sagbot nga miturok sa atop sa balay nga malaya lang dayon ug dili makatubo.
27: Nasayod ako sa tanan mahitungod kanimo,
: unsay imong gibuhat ug asa ka paingon
: ug sa imong kasilag kanako.
28: Kay gikasilagan mo man ako
: ug kay nasayran ko man ang imong pagkagarboso,
: kaw-itan kog taga ang imong ilong
: ug bukadohan ko ang imong baba
: ug pabalikon ko ikaw sa imong giagian.
29: Unya giingnan ni Isaias si Hari Ezequias, Mao kini ang ilhanan: karong tuiga ug sa sunod tuig magkaon kamo sa abot nga wala ninyo ipugas. Sa ikatulong tuig mamugas ug makakaon kamo sa abot sa inyong pinugas ug mananom kamog paras ug makakaon kamo sa mga bunga niini.
30: Unya ang nahibiling katawhan sa Juda mogamot pag-usab ug mamunga
31: kay sa Jerusalem may mga tawo nga mahibilin ug sa Bukid sa Sion may mga tawo usab nga magpabiling buhi. Buhaton gayod kini sa Ginoo .
32: Kini ang giingon sa Ginoo bahin sa hari sa Asiria, Dili siya makasulod o makaduol niining siyudara ug dili siya makahigayon sa paggamit sa iyang pana.
33: Mopauli siya sa iyang nasod agi sa dalan nga iyang giagian sa iyang pagpaingon nganhi ug dili siya makasulod sa Jerusalem
34: kay panalipdan ko kining siyudara tungod ug alang kanako ug sa akong alagad nga si David.
35: Ug niadtong gabhiona ang anghel sa Ginoo miadto sa kampo sa kasundalohan sa Asiria ug gipatay niya ang 185,000 ka sundalo. Sa pagmata sa taga-Asiria pagkabuntag, nakita nila ang maong mga sundalo nga patay na.
36: Busa si Senakerib, ang hari sa Asiria, mipauli sa ila ug didto mipuyo sa Ninibe.
37: Unya samtang nagsimba siya didto sa templo sa iyang dios nga si Nesroc, gipatay siya sa duha niya ka anak nga si Adramelec ug si Sarasar nga nanglayas human niini ngadto sa Ararat. Si Esarhadon, ang lain niyang anak, maoy mipuli kaniya paghari.