1: Nag-ingon ang Ginoo kanako,
2: Tawo, sultihi ang pangulo sa Tiro nga nag-ingon ang Ginoong Dios
: Garboso ka ug miingon,
: Ako usa ka dios ug naglingkod ako sa trono sa mga dios,
: taliwala sa kadagatan.
: Apan tawo ka lamang ug dili dios,
: bisan tuod nagpakamaalamon ka sama sa usa ka dios.
3: Nagtuo ka nga mas maalamon ka kay kang Daniel
: ug nga walay butang nga natago gikan kanimo.
4: Pinaagi sa imong kaalam ug salabotan
: nadato ka ug nakatigom ug daghang bulawan ug plata.
5: Pinaagi usab sa imong pagkamaayong mamatigayon, misamot kag kadato
: ug tungod niini nagarboso ka.
6: Busa ako, ang Ginoong Dios nag-ingon
: Kay maalamon ka man kaha sama sa usa ka dios,
7: ipasulong ko ikaw sa mga langyaw,
: sa nasod nga bangis kaayo.
: Gub-on nila ang tanang maanindot nga butang
: nga imong naangkon pinaagi sa imong kaalam.
8: Itambog ka nila sa kahiladman
: ug mamatay ka taliwala sa kadagatan.
9: Tan-awon ta kon moingon ka ba lang gihapon,
: Ako usa ka dios! diha sa atubangan sa mga mopatay kanimo.
10: Mamatay ka sama sa dili tinuli
: diha sa kamot sa mga langyaw nga walay kahadlok sa Dios.
: Ako, ang Ginoong Dios maoy naghatag sa mando.
11: Unya giingnan pa gayod ako sa Ginoo ,
12: Tawo, pagbangotan tungod sa dangatan sa hari sa Tiro ug sultihi siya nga ang Ginoong Dios nag-ingon
: Kaniadto, simbolo ka sa kahingpit,
: puno ka sa kaalam
: ug hingpit ang imong katahom.
13: Didto ka magpuyo sa Eden, ang tanaman sa Dios.
: Naputos ka sa nagkadaiyang mahalong bato
: diyamante, kornalina, topasyo, haspe, krisolito, berilo, onyx, sapiro, karbungko ug esmeralda.
: Ang imong mga alahas bulawan
: ug giandam kini sa adlaw nga ikaw gibuhat.
14: Sa adlaw sa pagbutang ko kanimo sa tanaman sa Eden,
: gipabantayan ko ikaw sa usa ka anghel.
: Didto ka sa balaang bukid sa Dios
: ug naglakawlakaw ka taliwala sa mga bato nga naggilakgilak.
15: Walay masaway sa imong panlihok
: sukad sa pagbuhat kanimo hangtod nga nakasala ka.
16: Tungod sa pag-uswag sa imong patigayon,
: nahimo kang bangis ug nagpakasala ka,
: busa gipakaulawan ko ikaw ug gisalibay gikan sa bukid sa Dios,
: ug gihinginlan ka sa anghel nga nagbantay gikan sa mga bato nga naggilakgilak.
17: Nahimo kang garboso tungod sa imong katahom,
: ug giusikan mo ang imong kaalam tungod lamang niini.
: Gitambog ko ikaw sa yuta ug gihukasan atubangan sa mga hari
: aron mahimo kang pasidaan ngadto kanila.
18: Tungod sa kadaghan sa imong kalapasan ug sa daotan mong mga patigayon,
: gipasipad-an mo ang imong mga dapit sa pagsimba,
: busa gisunog ko ikaw hangtod nga naugdaw ka sinaksihan sa tanang nakakita kanimo.
19: Ang tanang nakaila kanimo nahibulong sa imong gidangatan;
: miabot na gayod ang makalilisang mong kataposan
: ug mahanaw ka na hangtod sa hangtod.
20: Giingnan ako sa Ginoo ,
21: Tawo, pagwali batok sa siyudad sa Sidon
22: ug sultihi sila nga nag-ingon ang Ginoong Dios
: Nasuko ako kanimo, Sidon,
: ug ipakita ko ang akong gahom diha sa imong taliwala.
: Makaila unya ang imong katawhan nga ako mao ang Ginoo
: inigsilot ko na kanimo,
: ug makita nila ang akong pagkabalaan.
23: Kay padad-an ko ikawg kamatay
: ug pabuhagayon ko ang dugo diha sa imong kadalanan,
: ug magpasad unya ang mga gipamatay pinaagi sa espada.
: Makaila na unya sila nga ako mao ang Ginoo .
24: Ang Ginoo miingon, Wala na unyay mga nasod nga magsakit sa Israel nga daw mga tunok. Niadtong adlawa makaila na sila nga ako mao ang Ginoong Dios .
25: Mao kini ang giingon sa Ginoong Dios Inigtigom ko unya sa katawhan sa Israel gikan sa nagkalainlaing nasod diin ko sila gipatibulaag, makita ang akong pagkabalaan atubangan sa kanasoran. Adto na unya sila puyo sa ilang kaugalingong yuta nga gihatag ko sa akong alagad nga si Jacob.
26: Magpuyo na sila nga layo sa kadaot ug magtukod silag mga balay ug magtanom silag mga paras. Wala na gayoy magsamok kanila kon silotan ko na ang ilang kasikbit nga mga nasod nga nagdaugdaog kanila. Unya makaila na sila nga ako mao ang Ginoong Dios .