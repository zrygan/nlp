1: Ania kanako ang Espiritu sa Ginoong Dios ,
: kay gipili ug gipadala man ako niya
: aron pagsangyaw sa maayong balita ngadto sa mga kabos.
: Gipadala niya ako aron paglipay sa mga nagmagul-anon
: ug pagpagawas sa mga binilanggo ug mga binihag.
2: Gipadala niya ako
: aron pagpahibalo nga miabot na ang panahon
: nga luwason sa Ginoo ang iyang katawhan
: ug panimaslan ang ilang kaaway.
: Gipadala niya ako aron paghupay niadtong nagsubo;
3: ug kanila nga nagbangotan didto sa Sion,
: nagdala akog kalipay inay kagul-anan,
: awit sa pagdayeg inay kasubo.
: Mahisama sila sa mga kahoy nga gitanom mismo sa Ginoo .
: Silang tanan magbuhat ug matarong
: ug pagadaygon ang Dios tungod sa iyang gibuhat.
4: Tukoron nila pag-usab ang nagubang kabalayan nga karaan na kaayo;
: patindogon nila kadtong nangagun-ob na;
: ayohon nila ang nalumpag nga mga siyudad
: nga wala gayod maayo sa daghang kaliwatan.
5: Ang mga langyaw mag-alagad kaninyo;
: sila maoy magpakaon sa inyong kahayopan,
: magdaro sa inyong kaumahan,
: ug maoy mag-atiman sa inyong parasan.
6: Apan kamo tawgon nga mga pari sa Ginoo ;
: nganlan kamo sa mga tawo nga alagad sa Dios;
: magpahimulos kamo sa kadato sa kanasoran
: ug magmapagarbohon nga ang ilang bahandi mainyo na.
7: Inay pakaulawan kamo,
: madoble hinuon ang inyong bahin;
: inay kawad-an kamo sa dungog,
: magmalipayon kamo sa inyong gidangatan.
: Busa duha ka bahin ang inyong maangkon diha sa inyong yuta,
: ug magmalipayon kamo hangtod sa kahangtoran.
8: Ang Ginoo nag-ingon,
: Gihigugma ko ang hustisya
: apan gikasilagan ko ang pagpanglupig ug ang krimen.
: Gantihan ko ang akong katawhan sa angay gayod kanila,
: ug maghimo akog kasabotan nga dayon uban kanila.
9: Mahimong bantogan ang ilang kaliwatan sa tibuok kalibotan,
: ug ang tanan nga makakita kanila moila
: nga sila katawhan nga gipanalanginan sa Ginoo .
10: Magmalipayon ako pag-ayo tungod sa gihimo sa Ginoo ;
: ang kalag ko magmaya tungod sa akong Dios;
: gibistihan niya ako sa bisti sa kaluwasan;
: gikupoan niya ako sa kupo sa pagkamatarong.
: Nahisama ako sa pamanhonon nga nagkuwentas ug mga bulak,
: ug sa pangasaw-onon nga nagdayandayan sa iyang kaugalingon ug mga alahas.
11: Kay sama nga ang yuta mopaturok
: ug ang tanaman mopatubo sa gipugas diha niini,
: paturokon usab sa Ginoong Dios ang katarong ug pagdayeg sa atubangan sa kanasoran.