1: Nagsugod si Abias paghari sa Juda sa ika-18 nga tuig sa paghari ni Jeroboam sa Israel.
2: Naghari siya sulod sa tulo ka tuig didto sa Jerusalem. Ang iyang inahan mao si Micaias, anak ni Uriel nga taga-Gibea.
3: Unya nagkagubat si Abias ug si Jeroboam. Sa ilang panagsangka, si Abias may dalang 400,000 ka sundalo. Si Jeroboam usab may 800,000 ka piniling sundalo.
4: Unya mitindog si Abias sa Bukid sa Semeron nga atua mahimutang sa kabungtoran sa Efraim ug miingon siya, Pamati kanako, O Jeroboam, ug kamong mga Israelita!
5: Angay ninyong masayran nga pagbuot sa Ginoo nga Dios sa Israel nga si David ug ang iyang mga anak maoy maghari sa Israel hangtod sa kahangtoran pinaagi sa usa ka kasabotan nga dili matarog.
6: Apan si Jeroboam nga anak ni Nebat, usa ka sulugoon ni Solomon nga anak ni David, nakaako pagsukol sa iyang agalon.
7: Nakig-abin siya sa pipila ka mga bugoy ug misukol kang Rehoboam nga anak ni Solomon sa dihang batan-on pa si Rehoboam ug wala pay igong kaisog ug katakos sa pagsukol kanila.
8: Karon naghunahuna kamo sa pagsukol sa harianong awtoridad nga gihatag sa Ginoo ngadto sa mga kaliwat ni David tungod sa kadaghan ninyo ug kay dala ninyo ang bulawan nga diosdios nga hinimo ni Jeroboam.
9: Gihinginlan ninyo ang mga pari sa Ginoo , ang mga kaliwat ni Aaron ug ang mga Levita ug nagpili kamog mga pari sama sa gibuhat sa ubang kanasoran. Bisan kinsa nga nagdalag toriyong baka ug pito ka buok torong karnero ug nagtanyag sa iyang kaugalingon nga buot magpari, gihimo ninyong pari sa inyong dios nga mini.
10: Apan alang kanamo, ang Ginoo maoy among Dios ug wala kami mobiya sa among pagtuo kaniya. Ang among mga pari mga kaliwat ni Aaron ug may mga katabang sila nga mga Levita.
11: Adlaw-adlaw sa buntag ug sa hapon maghalad silag mga mananap ug mga insenso nga ilang sunogon. Silay tigpahimutang sa pan didto sa lamisa nga lunsayng bulawan ug tig-atiman sa pagdagkot sa mga suga sa bulawang kandelero matag gabii kay gitamod man namo ang sugo sa Ginoo nga among Dios apan kamo mibiya pag-alagad kaniya.
12: Busa maoy nangulo kanamo ang Dios ug ang iyang mga pari nagdala sa ilang mga trumpeta aron patingogon kini inig-asdang namo kaninyo. O mga kaliwat ni Israel, ayaw kamo pagsupil sa Ginoo , ang Dios sa inyong mga katigulangan, kay dili gayod kamo magmalampuson.
13: Sa laing bahin, si Jeroboam nagsugog mga sundalo sa paglipot sa kasundalohan ni Abias samtang ang uban niyang kasundalohan midasdas sa atubangan.
14: Sa paglingi sa kasundalohan sa Juda, nakita nila nga gilibotan sila sa ilang kaaway. Busa nagpakitabang sila sa Ginoo ug gipatingog sa mga pari ang ilang mga trumpeta.
15: Unya ang kasundalohan sa Juda pinangulohan ni Abias naninggit ug gibuntog sa Dios si Jeroboam ug ang tanang Israelita.
16: Ang kasundalohan sa Israel nanagan ug gitugyan sila sa Dios ngadto sa Juda.
17: Napatay ni Abias ug sa iyang kasundalohan ang 500,000 ka piniling mga sundalo sa Israel.
18: Sa ingon, nabuntog ang kasundalohan sa Israel sa kasundalohan sa Juda kay misalig man ang Juda sa Ginoo , ang Dios sa ilang katigulangan.
19: Gigukod ni Abias si Jeroboam ug nailog niya gikan kang Jeroboam ang mga siyudad sa Betel, sa Jesana ug sa Efron lakip ang mga kabalangayan niini.
20: Wala na gayod mabawi ni Jeroboam ang iyang gahom samtang si Abias pay naghari sa Juda. Gikastigo sa Ginoo si Jeroboam ug namatay gayod siya.
21: Sa laing bahin midugang ang pagkagamhanan ni Abias. May 14 siya ka asawa ug may 22 siya ka anak nga lalaki ug 16 ka anak nga babaye.
22: Ang ubang bahin sa kasaysayan ni Abias, ang iyang gipamulong ug gihimo, nahisulat sa Kasaysayan ni Propeta Iddo.