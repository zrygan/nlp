1: Sa pagkasabot ni Balaam nga gikahimuot sa Ginoo ang iyang pagpanalangin sa Israel, wala na siya mangita ug mga tilimad-on sama sa gibuhat niya kaniadto kondili miatubang hinuon siya sa kamingawan.
2: Ug sa pagtan-aw ni Balaam, nakita niya nga ang tagsatagsa ka banay sa Israel nagkampo sa ilang mga dapit. Gigamhan siya sa espiritu sa Dios
3: ug siya miingon,
: Mao kini ang gipamulong ni Balaam nga anak ni Beor,
: usa ka tawo nga tin-aw kaayog panan-aw.
4: Mao kini ang gipamulong sa tawo nga nagpatalinghog sa mga pulong sa Dios,
: ug nakakitag panan-awon sa labing Gamhanang Dios.
: Natumba siya apan buka ang iyang mata.
5: Pagkaanindot sa mga tolda mo, O Israel,
6: sama sa mga walog nga lapad kaayo,
: sama sa mga tanaman daplin sa suba,
: sama sa mga kahoy nga gitanom sa Ginoo
: ug sa mga sidro daplin sa katubigan.
7: May tubig nga modagayday gikan sa iyang mga sudlanan
: ug mopatubig sa iyang binhi.
: Mas gamhanan ang iyang hari kay kang Agag
: ug mouswag ang iyang gingharian.
8: Ang Dios maoy nagkuha kaniya gikan sa Ehipto.
: Sama sa ihalas nga baka,
: ang Dios nakigbatok alang kanila.
: Lamyon niya ang mga nasod nga iyang kaaway
: ug dugmokon niya ang ilang mga kabukogan
: ug palagbasan niya sila sa iyang mga udyong.
9: Kon maghigda na siya, sama siya sa liyon.
: Kinsay mangahas sa pagpukaw kaniya?
: Panalanginan kadtong manalangin kaninyo,
: ug tunglohon kadtong magtunglo kaninyo.
10: Ug misilaob ang kasuko ni Balak kang Balaam. Nagpangumo siya ug miingon kang Balaam, Gitawag ko ikaw aron tunglohon mo ang akong mga kaaway apan imo hinuon silang gipanalanginan sa makatulo.
11: Busa karon pauli sa inyo. Nagsaad ako sa pagganti kanimo apan gihikaw kini kanimo sa Ginoo .
12: Giingnan ni Balaam si Balak, Dili ba gisultihan ko man ang imong gisugo sa pagkuha kanako
13: nga bisan pag ihatag mo kanako ang imong balay nga puno sa plata ug bulawan, dili ko lapason ang sugo sa Ginoo kanako? Ang ipasulti kanako sa Ginoo maoy akong isulti.
14: Miingon si Balaam kang Balak, Karon moadto ako sa akong mga tawo. Dali, ipakita ko kanimo ang buhaton niining mga tawhana ngadto sa imong katawhan sa ulahing mga adlaw.
15: Unya mipadayon siya pagsulti
: Mao kini ang gipamulong ni Balaam, ang anak ni Beor,
: usa ka tawo nga tin-aw ug panan-aw
16: nga nagpatalinghog sa pulong sa Dios
: ug nasayod sa kaalam sa Labing Halangdon
: ug nakakitag panan-awon sa Labing Gamhanan.
: Natumba siya apan buka ang iyang mata.
17: Mitan-aw ako sa umaabot
: ug nakita ko ang nasod sa Israel.
: May mosubang nga bituon gikan sa Israel
: ug motungha gikan sa Israel ang usa ka sitro.
: Modugmok kini sa agtang sa Moab
: ug mobuntog sa tanang anak ni Set.
18: Buntogon niya ang iyang kaaway sa Edomea
: ug angkonon ang ilang yuta
: samtang ang Israel magpadayon sa iyang pagkamadaugon.
19: Ang nasod sa Israel maoy magmando
: ug laglagon niya kadtong magpabiling buhi.
20: Unya nakita niya ang mga Amalekanhon ug siya miingon,
: Ang Amalek mao ang labing gamhanang nasod.
: Apan sa kataposan gun-obon usab siya.
21: Sa iyang panan-awon nakita niya ang mga Kenihanon ug misulti siya niining maong panagna,
: Malungtaron kining inyong puloy-anan ug halayo sa kadaotan
: sama sa usa ka salag nga nahimutang sa pangpang.
22: Apan kamong mga Kenihanon gun-obon ug bihagon sa Asur sa dugayng panahon.
23: Miingon na usab si Balaam,
: Kinsa may magpabiling buhi kon himoon kini sa Dios?
24: Apan mga sakayan mangabot gikan sa Kitim,
: ug paantuson nila ang Asur ug ang Eber,
: apan magun-ob usab ang Kitim.
25: Human niini mipauli sa ila si Balaam ingon man si Balak.