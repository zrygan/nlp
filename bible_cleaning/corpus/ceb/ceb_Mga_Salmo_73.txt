1: Ang Dios maayo gayod sa Israel,
: kanila nga putli ug kasingkasing!
2: Apan ako hapit na kawad-i sa pagsalig;
: hapit na gayod mawala ang akong pagtuo
3: kay nasina man ako sa mga mapahitas-on,
: sa pagkakita nako nga ang mga daotan nadato.
4: Wala sila mag-antos sa kasakitan;
: lig-on ug maayo silag lawas.
5: Wala sila mag-antos sama sa nahitabo sa ubang tawo;
: wala silay kalisdanan sama sa nahiagoman sa uban.
6: Ug busa gisul-ob nila ang garbo sama sa kuwintas
: ug ang kabangis sama sa bisti.
7: Ang ilang kasingkasing napuno sa kadaotan
: ug nag-awas ang ilang hunahuna sa daotang mga laraw.
8: Nagbugalbugal sila sa uban ug nagsultig daotan;
: mapagarbohon silang nanghulga nga daugdaogon nila ang uban.
9: Nanamastamas sila sa Dios sa kalangitan
: ug mapagarbohong nagmando sa mga tawo dinhi sa kalibotan.
10: Tungod niini, bisan ang katawhan sa Dios nagtamod kanila
: ug daling motuo sa ilang ipanulti.
11: Miingon sila, Dili masayod ang Dios;
: ang Labing Halangdon dili gayod mahibalo!
12: Ingon niini ang mga daotan.
: Kanunay silang hamugaway
: ug nagkadaghan pa ang ilang bahandi.
13: Busa wala ba diay kapuslanan
: ang pagputli ko sa akong kasingkasing,
: ug ang pagpaningkamot ko nga dili kabulingan sa sala ang akong mga kamot?
14: Gipaantos mo ako, O Dios, sa tibuok adlaw
: ug gisilotan mo ako matag buntag.
15: Kon nakasulti pa ako niining mga butanga,
: nagluib unta ako sa imong katawhan.
16: Busa bisan tuod ug lisod kaayo,
: gipaninguha ko ang pagsabot niini,
17: mao nga miadto ako sa imong Templo, O Dios,
: unya nasabtan ra nako kon unsay mahitabo sa mga daotan.
18: Imo gayod silang ibutang sa danglog nga mga dapit
: ug itugyan mo sila sa hingpit nga kalaglagan!
19: Kalit silang mangalaglag
: ug modangat kanila ang makalilisang nga kataposan.
20: Sama sila sa damgo, O Ginoo, nga mahanaw sa kabuntagon.
: Inigmata nimo, malimot ka kon sa unsa sila nahisama.
21: Sa dihang gisakitan ako pag-ayo ug nasilo ang akong pagbati,
22: wala gayod ako makasabot;
: sama ako sa hayop nga walay buot, O Ginoo.
23: Apan sa gihapon uban ako kanimo
: ug gikuptan mo ang akong tuong kamot.
24: Gigiyahan mo ako pinaagi sa imong tambag,
: ug sa kataposan dawaton mo ako uban sa kadungganan.
25: Kinsa pa may saligan ko diha sa langit kondili ikaw!
: Ug wala nay laing tinguhaon ko dinhi sa yuta gawas kanimo.
26: Ang akong salabotan ug lawas maluya;
: apan ikaw, O Dios mao ang akong kalig-on.
: Ikaw lamang ang gikinahanglan ko!
27: Kay kadtong mobiya kanimo mamatay gayod
: ug laglagon mo sila nga wala magmatinumanon kanimo.
28: Apan alang kanako, maayo gayod kaayo nga ako duol kanimo O Dios!
: Diha kanimo, O Ginoong Dios , layo ako sa kadaotan.
: Isangyaw ko ang tanan nimong nabuhat.