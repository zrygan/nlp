1: Tubaga ako, O Dios nga manlalaban ko,
: inigsangpit ko kanimo!
: Sa akong kalisdanan, mitabang ka kanako.
: Kaluy-i ako karon ug dungga intawon ang akong pag-ampo!
2: O katawhan, hangtod kanus-a ang pagbiaybiay ninyo kanako?
: Hangtod kanus-a ang pagmahal ninyo sa mga pulong nga walay bili
: ug pagsunod sa bakak?
3: Timan-i baya ninyo nga gipili sa Ginoo ang matarong
: aron maiya ug mamati siya sa akong pagsangpit kaniya.
4: Pangurog kamo sa kahadlok
: ug ayaw na pagpakasala.
: Pamalandongi kini,
: samtang mag-inusara kamo sa inyong mga lawak.
5: Ihalad sa Ginoo ang hustong halad
: ug salig kamo kaniya.
6: Daghan ang nag-ampo, Madawat unta namo
: ang dugang nga mga panalangin.
: O Ginoo , kaluy-i intawon kami.
7: Ang kalipay nga gihatag mo kanako
: labaw pa kay sa ilang kalipay
: tungod sa daghan nilang pagkaon ug ilimnon.
8: Mohigda ug matulog ako nga malinawon
: kay ikaw lamang, O Ginoo , ang magbantay kanako.