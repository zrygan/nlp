1: Unya gidala ako sa tawo pagbalik ngadto sa pultahan sa Templo. Didto nakita ko nga may nagtubod nga tubig ubos sa tugkaran sa Templo dapit sa sidlakan kay ang Templo nag-atubang man sa sidlakan ug ang tubig nagdagayday paingon sa ubos gikan sa tugkaran sa Templo sa habagatan sa halaran.
2: Unya gidala ako niya sa gawas agi sa ganghaan dapit sa amihanan ug iya akong gidala libot sa ganghaan didto sa gawas nga nag-atubang sa sidlakan. Ang tubig naggikan sa habagatan.
3: Unya mipaingon siya sa sidlakan dala ang usa ka pisi ug unya nagsukod siyag balig 500 ka metros ug unya gidala ako niya latas sa tubig nga may giladmon nga taga kiting.
4: Unya nagsukod siyag laing 500 ka metros ug gidala na usab ako niya latas sa tubig ug tagatuhod na ang giladmon niini. Unya nagsukod siyag laing 500 ka metros ug gidala na usab ako niya latas sa tubig ug tagahawak na ang giladmon niini.
5: Unya nagsukod pa gayod siyag laing 500 ka metros ug ang tubig nahimo nang usa ka suba nga dili ko na mahimong latason gawas kon molangoy ako.
6: Ug giingnan ako niya, Tawo, nakita mo ba kini?
: Unya gidala ako niya subay sa daplin sa suba.
7: Sa pagbalik ko, nakita ko diha sa isigkadaplin sa suba ang daghang mga kahoy.
8: Ug giingnan niya ako, Kining tubiga nagdagayday padulong sa kayutaan sa sidlakan ug naglugsong ngadto sa Walog sa Jordan. Sa pag-abot niini sa Patayng Dagat, mahimong tab-ang ang tubig sa Patayng Dagat.
9: Ug bisag asa padulong ang tubig sa suba, maghatag kinig kinabuhi ngadto sa tanang binuhat ug modaghan pag-ayo ang mga isda kay moabot man didto kining tubiga ug matab-ang ang dagat busa mabuhi ang tanan nga hiagian niini.
10: Magpuyo ang mga mananagat sa kabaybayonan, gikan sa Enggadi ngadto sa Eneglaim. Mao kini ang dapit nga pamalingan kay daghan ug nagkalainlain man ang isda niini sama sa Dagat sa Mediteraneo.
11: Apan dili gayod mahimong tab-ang ang kalapokan ug mabaw nga bahin niini; alang kini sa mga asinan.
12: Apan diha sa mga kadaplinan sa suba manubo ang tanang matang sa kahoy nga makaon ang bunga. Dili malaya ang ilang mga dahon o kabsag bunga. Mamunga sila matag bulan kay ang tubig nga gikinahanglan sa kahoy gikan man sa Templo. Makaon ang ilang bunga ug tambal ang ilang dahon.
13: Ang Ginoong Dios nag-ingon, Mao kini ang mga utlanan sa yuta nga bahinbahinon alang sa napulog-duha ka banay sa Israel. Ang banay ni Jose hatagag duha ka bahin.
14: Misaad ako sa paghatag niining yutaa ngadto sa inyong mga katigulangan ug kini nahimong inyong panulondon. Busa angaya ninyo kini pagbahin.
15: Mao kini ang mga utlanan sa yuta: Ang dapit sa amihanan magsukad sa Dagat sa Mediteraneo agi sa Hetlon ngadto sa Agianan sa Hamat ug ngadto sa siyudad sa Zedad
16: ug sa mga siyudad sa Berota, sa Sibraim nga anaa sa utlanan tungatunga sa Damasco ug sa Hamat hangtod sa siyudad sa Tikon nga utlanan sa Hauran.
17: Busa ang utlanan magsugod sa Dagat sa Mediteraneo hangtod sa Siyudad sa Enon nga anaa sa amihanang utlanan sa Damasco ug sa utlanan sa Hamat dapit sa amihanan. Mao kini ang utlanan sa amihanan.
18: Sa sidlakang bahin, ang utlanan magsukad sa Hauran ug sa Damasco ubay sa Suba sa Jordan nga tungatunga sa Gilead ug sa yuta sa Israel, sa dagat dapit sa sidlakan ug hangtod sa Tamar. Mao kini ang utlanan sa sidlakan.
19: Sa habagatang bahin, ang utlanan magsukad sa Tamar ngadto sa katubigan sa Cades Meriba ug gikan dinhi mosubay sa utlanan sa Ehipto ngadto sa Dagat sa Mediteraneo.
20: Sa kasadpan, ang Dagat sa Mediteraneo maoy utlanan hangtod sa usa ka bahin atbang sa Agianan sa Hamat.
21: Busa ayoha ninyo pagbahin kining yutaa sumala sa gidaghanon sa mga banay sa Israel.
22: Mao kini ang kabilin alang kaninyo ug sa mga langyaw nga mitipon kaninyo ug sa ilang mga anak. Isipa ninyo sila nga lumad nga Israelita ug hatagan usab silag bahin uban kaninyo.
23: Sa bisan diing dapita o banaya magpuyo ang langyaw, anha sila hatagig bahin. Ako, ang Ginoong Dios , maoy nagsulti niini.