1: Ang Ginoo miingon kang Moises,
2: Sultihi ang mga Israelita nga inig-abot ninyo sa yuta nga inyong puy-an nga ihatag ko kaninyo,
3: maghalad kamo alang sa Ginoo ug halad nga sunogon gikan sa inyong kahayopan. Himoon kini ingon nga usa ka pagtuman sa usa ka panaad o kinabubut-on nga halad o halad sa panahon sa mga kasaulogan. Himoa kini ingon nga makapahimuot nga kahumot alang sa Ginoo .
4: Ug ang magdalag halad, kinahanglang maghalad usab ngadto sa Ginoo ug halad nga pagkaon: tunga sa gantang sa labing maayong harina nga gimasa sa usa ka litro nga lana
5: ug bino nga usa ka litro ingon nga halad nga ilimnon. Andama kini ug ipauban sa bisan unsang mananap nga inyong ihalad.
6: Kon torong karnero ang ihalad, paghalad ug pagkaon nga usa ka gantang sa labing maayong harina nga gimasa sa usa ug tunga ka litrong lana
7: ug uban niini ang halad nga ilimnon nga usa ug tunga ka litrong bino ingon nga humot nga halad alang sa Ginoo .
8: Ug kon maghalad kamog torong baka nga sunogon aron pagtuman sa usa ka panaad o ingon nga halad sa pakigdait,
9: paubani kinig halad nga pagkaon nga usag tunga ka gantang sa labing maayong harina nga gimasa uban sa duha ka litrong lana.
10: Paghalad usab ug ilimnon nga duha ka litrong bino ingon nga humot nga halad alang sa Ginoo .
11: Mao kini ang ipauban sa paghalad sa matag torong baka o karnero o nating karnero o nating kanding.
12: Buhata kini sa matag usa sumala sa gidaghanon sa inyong andamon.
13: Ang tanang lumad nga lumolupyo kinahanglang magbuhat niining mga butanga sumala niining paagiha diha sa ilang paghalad ug halad nga sunogonon aron paghatag ug kahumot nga makapahimuot sa Ginoo .
14: Ug kon may usa ka langyaw nga nagpuyo uban kaninyo ug buot siyang mohalad ug halad nga sunogon aron paghatag ug kahumot nga makapahimuot sa Ginoo , kinahanglang mosunod siya sa inyong buhaton.
15: Mao rang mga lagdaa ang tumanon ninyo ug sa langyaw nga nagpuyo uban kaninyo. Mga lagda kini nga walay kataposan alang sa tanan ninyong kaliwatan kay ang usa ka langyaw sama ra kaninyo sa atubangan sa Ginoo .
16: Ang maong balaod ug tulomanon kinahanglang tumanon ninyo ug sa mga langyaw nga motipon kaninyo pagpuyo.
17: Ang Ginoo miingon kang Moises,
18: Sultihi ang mga Israelita: inig-abot ninyo sa yuta diin adto ko kamo dad-a,
19: pagdala kamog halad ngadto sa Ginoo inigkaon ninyo sa abot sa maong yuta.
20: Sa una ninyong minasang harina ihalad ang unang pan ingon nga usa ka halad gikan sa giukanan.
21: Sa una ninyong minasa paghatag ngadto sa Ginoo ug usa ka halad. Ingon niini ang buhaton sa tanang kaliwatan.
22: Apan pananglit adunay dili makatuman niining kasugoan nga gihatag sa Ginoo kang Moises
23: aron tumanon gayod karon ug sa umaabot nga mga kaliwatan
24: ug kon dili tinuyo ang wala pagtuman niini tungod sa pagpasagad sa katawhan, ang buhaton nila mao ang paghalad ug usa ka torong baka ingon nga halad-sinunog nga maghatag ug kahumot nga kahimut-an sa Ginoo . Uban niini maghalad usab silag pagkaon ug ilimnon sumala sa tulomanon ug usa ka laking kanding ingon nga halad tungod sa sala.
25: Ug unya ang pari maghimog seremonyas sa pagpapas sa sala alang sa tanang katawhan sa Israel. Ug pasayloon sila kay usa man kadto ka sayop ug nakahalad na man sila ngadto sa Ginoo ug halad-sinunog ug halad alang sa sala tungod sa ilang sayop.
26: Pasayloon ang katawhan sa Israel ingon man ang langyaw nga nagpuyo uban kaninyo kay ang tanang lumolupyo nahiapil man sa maong sayop.
27: Kon ang usa ka tawo makasala nga wala tuyoa, maghalad siyag baye nga kanding nga nagpanuigon ug usa ka tuig ingon nga halad tungod sa sala.
28: Ug ang pari maghimog seremonyas sa pagpapas sa sala atubangan sa Ginoo alang sa tawo nga nakahimog sayop nga dili tinuyo ug ang maong tawo pasayloon sa iyang sala.
29: May usa lamang ka balaod alang kang bisan kinsa nga makasala ug bisan unsa nga dili tinuyo, lumad man siya nga Israelita o usa ba hinuon ka langyaw nga nagpuyo tipon kaninyo.
30: Apan ang tawo nga makasala nga tinuyo, lumad man siya nga Israelita o usa ka langyaw, nagpasipala sa Ginoo ug ang maong tawo kinahanglang patyon.
31: Tungod kay gisalikway man niya ang pulong sa Ginoo ug gilapas ang iyang sugo, ang maong tawo patyon gayod. Siya ra ang nakaingon sa iyang kaugalingong kamatayon.
32: Samtang diha sa kamingawan ang katawhan sa Israel, nakakita silag tawo nga nangahoy panahon sa Adlawng Igpapahulay.
33: Gidala siya sa mga nakakita kaniya ngadto kang Moises ug kang Aaron ug sa tibuok katawhan sa Israel.
34: Gibilanggo nila siya kay wala man sila makasiguro kon unsa gayod ang angay nilang himoon kaniya.
35: Ug ang Ginoo miingon kang Moises, Kinahanglan nga patyon ang maong tawo! Batoon siya sa tanang katawhan didto sa gawas sa kampo.
36: Gidala siya sa katawhan didto sa gawas sa kampo ug gibato nila siya hangtod nga namatay sumala sa sugo sa Ginoo .
37: Miingon ang Ginoo kang Moises,
38: Sultihi ang mga Israelita ug sugoa sila sa pagbuhat ug mga borlas sa sidsid sa ilang bisti ug pabutangig hilo nga asul ang matag borlas. Ingon niini ang buhaton sa tanang kaliwatan.
39: Ang borlas maoy inyong tan-awon aron mahinumdom kamo sa kasugoan sa Ginoo ug makatuman niini. Tungod niini dili kamo magtuman sa inyong gusto ug magpatuyang sa kahilayan.
40: Busa kinahanglang hinumdoman ninyo ug tumanon ang akong kasugoan ug pagbalaan kamo alang sa inyong Dios.
41: Ako ang Ginoo nga inyong Dios nga nagkuha kaninyo gikan sa Ehipto aron mahimo nga inyong Dios. Ako mao ang Ginoo .