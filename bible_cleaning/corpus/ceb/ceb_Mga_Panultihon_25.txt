1: Ania ang dugang nga mga panultihon ni Solomon nga gikopya sa mga tinugyanan ni Ezequias nga hari sa Juda.
2: Pasidunggan nato ang Dios tungod sa mga butang nga iyang gililong ug pasidunggan nato ang mga hari tungod sa ilang mga pagpatin-aw.
3: Dili gayod nimo masayran ang gihunahuna sa usa ka hari ug dili nato matugkad ang iyang hunahuna; sama kini kahabog sa langit ug sama kalalom sa dagat.
4: Himoang lunsay ang plata aron ang tawong batid sa pagkulit makahimo gikan niini ug matahom nga butang.
5: Ipahilayo sa hari ang daotang mga magtatambag ug ang kagamhanan niya maila sa iyang pagkamakiangayon.
6: Inig-atubang mo sa hari, ayaw ipresentar ang imong kaugalingon.
7: Mas maayo pa nga hangyoon ka sa pagdawat sa taastaas nga katungdanan kay sa sultihan ka sa paghatag sa imong dapit ngadto sa usa ka tawo nga mas importante pa kay kanimo.
8: Ayaw pagdalidali pag-adto sa hukmanan tungod sa butang nga imong nakita. Unsa man unyay imong buhaton kon may laing saksi nga makapamatuod nga nasayop ka?
9: Kon ikaw ug ang imong isigkatawo dili magkauyon sa inyong hunahuna, husaya ninyo kini tali kaninyong duha ug ayaw ibutyag ang bisan unsang tinagoan.
10: Tingali unyag may makabalita bahin niini ug ikiha ka ug maulawan ka pag-ayo.
11: Ang pulong nga gilitok sa tukmang panahon sama sa dayandayang bulawan diha sa butanganan nga plata.
12: Ang usa ka pasidaan nga ihatag sa usa ka tawo nga may kasinatian ngadto sa tawo nga buot mamati sama ka bililhon sa mga singsing nga bulawan o sa alahas nga hinimo sa labing maayong bulawan.
13: Ang kasaligan nga sinugo makalipay sa nagsugo kaniya sama sa bugnawng tubig taliwala sa kainit sa ting-ani.
14: Ang mga tawo nga mosaad ug mga butang apan dili motuman niini nahisama sa mga panganod ug hangin nga wala magdalag ulan.
15: Ang mapailubon nga pagdani, makadani bisan sa hari ug ang lumo nga sinultihan modulot sa kabukogan.
16: Ayaw pagkaon ug dugos nga sobra sa imong gikinahanglan kay mosuka ka ra man sa kadaghan sa imong makaon.
17: Ayaw pagpunayg duaw sa imong silingan kay tingali unyag pul-an siya ug kasilagan ka niya.
18: Ang tawo nga mosultig bakak batok sa iyang isigkatawo sama sa makamatay nga espada, puspos o talinis nga udyong.
19: Ang pagsalig ngadto sa tawo nga dili kasaligan panahon sa kalisdanan sama sa pag-usap ginamit ang daot nga ngipon o sa paglakaw pinaagi sa nabakol nga mga tiil.
20: Ang pag-awit alang sa tawo nga anaa sa kagul-anan sama ra sa paghukas sa sapot sa tawo panahon sa tingtugnaw o sa pagbutang ug suka sa usa ka samad.
21: Kon gigutom ang imong kaaway, pakan-a siya; kon giuhaw, paimna siya;
22: kay sa ingon maulawan siya pag-ayo ug gantihan ka sa Ginoo .
23: Ang paglibak naghaling sa kasuko sama nga ang amihan nagdalag ulan.
24: Maayo pa nga magpuyo diha sa kisami kay sa makigtipon sa asawa nga tagawtawan.
25: Ang pagpamati sa maayong balita nga wala nimo paabota sama sa pag-inom ug bugnawng tubig kon uhawon ka.
26: Ang tawong matarong nga motugot lang sa buhaton sa tawong daotan sama sa tubod nga hugaw o sa atabay nga gibutangag hilo.
27: Dili maayo ang pagpalabig kaon ug dugos sama nga dili maayo nga magsigi ka ug padayeg.
28: Kon dili ka makapugong sa imong kasuko, mahisama ka sa usa ka siyudad nga walay paril ug sayon rang atakihon.