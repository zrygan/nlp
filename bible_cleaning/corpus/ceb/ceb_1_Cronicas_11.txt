1: Unya ang tibuok Israel miadto kang David didto sa Hebron ug miingon, Imo kaming mga kadugo.
2: Sa nangaging mga panahon ikaw ang nangulo sa Israel sa panggubatan bisan kon si Saul ang hari ug ang Ginoo nga imong Dios nag-ingon kanimo, Ikaw ang maggiya ug mangulo sa akong katawhan, ang Israel.
3: Busa ang mga kadagkoan sa Israel miadto kang David sa Hebron ug si David naghimog kasabotan uban kanila atubangan sa Ginoo . Gidihogan nila si David ingon nga hari sa Israel sumala sa giingon sa Ginoo pinaagi kang Samuel.
4: Unya si David ug ang tibuok Israel miadto sa Jerusalem nga kaniadto ginganlag Jebus diin magpuyo ang mga Jebusihanon.
5: Miingon ang mga taga-Jebus kang David, Dili maayo nga anhi ka dinhi mopuyo. Apan giilog ni David ang kota sa Sion busa gitawag kini ug Siyudad ni David.
6: Miingon si David, Ang mounag ataki sa mga Jebusihanon akong himoong pangulo sa kasundalohan! Si Joab, ang anak ni Seruia, maoy miunag sulong busa nahimo siyang pangulo.
7: Didto magpuyo si David sa maong kota busa ginganlan ang maong siyudad ug Siyudad ni David.
8: Gipalibotan niyag kota ang siyudad gikan sa Mello ug giayo ni Joab ang ubang bahin sa siyudad.
9: Misamot ang pagkagamhanan ni David kay giubanan man siya sa Ginoo nga Labing Gamhanan.
10: Mao kini ang talaan sa mga pangulo sa bantogang mga ginsakpan ni David. Sila ug ang tibuok Israel maoy naghimo kaniyang hari sumala sa giingon sa Ginoo .
11: Mao kini silang mga tawhana: si Jesbaam nga kaliwat ni Hecamon ug siyay labing dako sa Tulo ka pangulo. Sa usa lang ka pakig-away gipatay niya pinaagi sa bangkaw ang 300 ka kaaway.
12: Ang ikaduha mao si Eleazar nga anak ni Dodo nga kaliwat ni Ahoe.
13: Uban siya ni David didto sa Fesdomim sa dihang nagtigom ang mga Filistihanon aron sa pagpakiggubat. Didto may uma nga gitamnag sebada. Sa maong panagsangka nabuntog ug nanagan ang kasundalohang Israelita.
14: Apan si Eleazar wala modagan ug gipanalipdan niya ang maong uma ug napatay niya ang mga Filistihanon. Pinaagi sa usa ka talagsaong kadaogan giluwas sa Ginoo ang Israel.
15: Usa ka panahon niana, ang tulo sa 30 ka pangulo miadto kang David sa Langub sa Adulam sa diha nga ang mga Filistihanong kasundalohan nagkampo sa Walog sa Refaim.
16: Niadtong tungora didto si David sa kota ug ang ulohang kampo sa mga Filistihanon didto sa Betlehem.
17: Miingon si David, Maayo unta kon may mokuhag tubig alang kanako sa atabay nga atua duol sa ganghaan sa Betlehem!
18: Unya ang tulo ka tawong isog misulod gayod sa kampo sa mga Filistihanon aron pagkuhag tubig ug ilang gidala ngadto kang David. Apan wala moinom si David niini ug iya kining gibubo ingon nga halad sa Ginoo .
19: Miingon siya, Dili ako makaako sa pag-inom niining tubiga atubangan sa akong Dios kay sama ra nga ako nag-inom sa dugo niining mga tawhana kay gitahan nila ang ilang kinabuhi aron pagkuha niini. Busa wala siya moinom niini. Mao kini ang gihimo niining tulo ka tawong isog.
20: Si Abisai, ang igsoon ni Joab, maoy pangulo sa Katloan ka Tawong Bantogan. Bangkaw ang gigamit niya sa pagpatay sa 300 ka kaaway ug nabantog siya sama sa tulo ka pangulo.
21: Siya ang labing bantogan sa 30 ka sinaligan ni David ug siya maoy nangulo kanila apan dili siya sama ka bantogan sa tulo ka pangulo.
22: Si Benaias nga anak ni Joyada maisog nga tawo. Taga-Kabseel siya ug daghan siyag nahimo nga talagsaong mga buhat. Nakapatay siyag duha ka tawo nga bantogang manggugubat sa Moab. Nakapatay usab siyag liyon didto sa usa ka gahong usa niana ka adlaw nga nag-ulan ug yelo.
23: Nakapatay pa gayod siyag Ehiptohanon, usa ka dako kaayong tawo nga may gitas-on nga mga siyam ka tiil. Ang Ehiptohanon may dako kaayong bangkaw. Apan giadto siya ni Benaias dala ang usa ka bunal nga kahoy ug giilog niya ang bangkaw ug pinaagi niini gipatay niya ang Ehiptohanon.
24: Mao kini ang nahimo ni Benaias nga anak ni Joyada ug nabantog siya sama sa tulo ka maisog nga tawo.
25: Sa 30 ka sinaligan ni David siya ang bantogan. Hinuon dili siya sama ka bantogan niadtong tulo ka pangulo.
26: Mao kini ang ubang bantogang mga sundalo
: si Asahel, igsoon ni Joab
: si Elhanan, anak ni Dodo sa Betlehem
27: si Samot nga taga-Harod
: si Heles nga taga-Pelon
28: si Ira, anak ni Ikkes nga taga-Tekoa
: si Abieser nga taga-Anatot
29: si Sibecai nga taga-Husa
: si Ilai nga taga-Ahoe
30: si Maharai nga taga-Netofa
: si Heled, anak ni Baana nga taga-Netofa
31: si Itai, anak ni Ribai nga taga-Gibea sa Benjamin
: si Benaias nga taga-Piraton
32: si Hurai nga taga-kasapaan sa Gaas
: si Abiel nga taga-Arba
33: si Asmavet nga taga-Baharum
: si Eliaba nga taga-Saalbon
34: si Hasem nga taga-Gison
: si Jonatan, anak ni Sage nga taga-Harar
35: si Ahiam, anak ni Sacar nga taga-Harar
: si Elifal nga anak ni Ur
36: si Hefer nga taga-Mecera
: si Ahias nga taga-Pelon
37: si Hesro nga taga-Carmel
: si Naarai nga anak ni Esbai
38: si Joel nga igsoon ni Natan
: si Mibhar nga anak ni Hagri
39: si Selek nga taga-Amon
: si Naarai nga taga-Beerot ug maoy tigdala sa hinagiban ni Joab
40: si Ira ug si Gareb nga taga-Jatir
41: si Urias nga taga-Heti
: si Zabad nga anak ni Ahlai
42: si Adina nga anak ni Sisa nga usa ka pangulong sakop sa banay ni Ruben uban sa iyang kaugalingong pundok sa 30 ka sundalo
43: si Hanan nga anak ni Maaca
: si Josafat nga taga-Mitan
44: si Uzias nga taga-Astarot
: si Sama ug si Jeiel nga mga anak ni Jotam nga taga-Aroer
45: si Jediel ug si Joha, mga anak ni Zimri nga taga-Tis
46: si Eliel nga taga-Mahava
: si Jeribai ug si Josavias nga mga anak ni Elnaem
: si Ithma nga taga-Moab
47: si Eliel, si Obed ug si Jasiel nga taga-Masoba.