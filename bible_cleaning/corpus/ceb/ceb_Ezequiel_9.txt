1: Unya nadungog ko nga misinggit ang Dios, Duol kamong mga tiglaglag sa siyudad ug dad-a ang inyong hinagiban sa paglaglag.
2: Ug dihay unom ka tawo nga miduol gikan sa ganghaan sa Templo nga nag-atubang sa amihanan. Nagdala silag hinagiban sa pagpatay ug kuyog kanila ang usa ka tawo nga nagbistig lino ug nagdalag sulatanan. Unya nanulod sila ug mibarog tupad sa halaran nga bronsi.
3: Niining higayona ang silaw sa himaya sa Dios sa Israel nga diha sa kerubin mikayab ngadto sa pultahan sa Templo. Unya gitawag niya ang tawo nga nagbistig lino ug nagdalag sulatanan
4: ug giingnan siya sa Ginoo , Libota ang siyudad sa Jerusalem ug butangig patik ang agtang sa tanan nga naguol ug nag-agulo tungod sa hilabihan ka ngil-ad nga mga buhat nga gihimo sa mga lumolupyo niini.
5: Giingnan usab niya ang uban, Sunod kamo kaniya ug pamatya ninyo sa walay kukaluoy ang mga nagpuyo sa siyudad.
6: Pamatya ang mga tigulang ug ang mga batan-on ingon man ang kabataan ug kababayen-an. Apan ayaw ilakip pagpatay kadtong may patik sa ilang agtang. Sugdi ninyo kini paghimo dinhi sa akong Templo. Busa giuna nila pagpamatay ang kadagkoan nga didto sa Templo.
7: Unya giingnan sila sa Dios, Lakaw na kamo! Pasipad-i ninyo ang Templo ug lukpa ninyo sa inyong mga pinatay ang mga hawanan. Busa nanglakaw sila ug gipamatay ang mga lumolupyo sa siyudad.
8: Samtang gipamatay nila ang mga lumolupyo ug nag-inusara na lamang ako, mihapa ako ug mituaw, O Ginoong Dios , laglagon mo ba ang tanan nga nahabilin sa Israel tungod sa imong kasuko sa Jerusalem?
9: Unya giingnan niya ako, Hilabihan kadako ang sala sa katawhan sa Israel ug sa Juda. Naglunang sa dugo ang tibuok nasod ug walay hustisya sa siyudad sa Jerusalem ug miingon sila, Gibiyaan na sa Ginoo kining nasora ug dili na siya makakita kanato.
10: Busa silotan ko silang tanan sa walay kukaluoy ug buhaton ko kanila ang ilang gibuhat sa uban.
11: Unya ang tawo nga nagbistig lino ug nagkupot ug sulatanan miabot ug miingon kang Yahweh, Gituman ko na ang gisugo mo kanako.