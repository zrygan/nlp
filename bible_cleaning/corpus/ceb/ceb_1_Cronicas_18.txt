1: Human niini, gibuntog ni David sa hingpit ang mga Filistihanon ug nailog niya ang siyudad sa Gat ug ang kasikbit nga kabalangayan niini.
2: Gibuntog usab ni David ang Moab ug ang katawhan sa Moab nahimong mga ulipon niya ug naghatagan sila kaniyag buhis.
3: Gibuntog usab ni David si Hadadeser, ang hari sa Soba, didto dapit sa Hamat, samtang si Hadadeser nagpaingon sa Suba sa Eufrates aron pagkontrolar niini.
4: Nailog ni David ang 1,000 ka karwahi ug nabihag niya ang 7,000 ka sundalong nagkabayo ug 20,000 ka sundalong naglakaw. Gipamiangan ni David ang mga kabayo gawas sa pipila ka buok nga wala niya unsaa aron sangonan sa 100 ka karwahi.
5: Sa diha nga ang mga taga-Siria nga nagpuyo sa Damasco miadto aron pagtabang kang Hadadeser, napatay ni David ang 22,000 kanila.
6: Unya nagbuhat si David ug mga kota didto sa Siria sa Damasco. Ang mga taga-Siria nailalom sa gahom ni David ug nagbuhis sila kaniya. Gihimong madaogon sa Ginoo si David sa tanan niyang pagpakiggubat.
7: Gipangguba ni David ang mga taming nga bulawan nga dala sa mga sulugoon ni Hadadeser ug iya kining gidala sa Jerusalem.
8: Ug gikan sa Tebat ug sa Cun nga mga siyudad ni Hadadeser, nakuha ni David ang daghan kaayong bronsi. Ang maong bronsi maoy gihimo ni Solomon nga tangke sa tubig, mga haligi ug galamiton sa Templo.
9: Sa pagkabalita ni Toi, ang hari sa Hamat, nga gibuntog ni David ang tibuok kasundalohan ni Hadadeser nga hari sa Soba,
10: gipaadto niya kang David ang iyang anak nga si Hadoram aron sa pagpahalipay kang David tungod sa iyang kadaogan kay kaaway man ni Toi si Hadadeser. Gipadad-an ni Toi si David ug daghang mga butang nga hinimo gikan sa bulawan, plata ug sa bronsi.
11: Kining tanan gihalad usab ni David ngadto sa Dios lakip ang mga bulawan ug mga plata nga iyang nakuha gikan sa tanang nasod: sa Edomea, sa Moab, sa Ammon, sa Filistia ug sa Amalek.
12: Si Abisai nga anak ni Seruia nakapatay ug 18,000 ka taga-Edomea didto sa Walog sa Asin.
13: Nagbuhat siyag mga kota didto sa Edomea ug ang tanang taga-Edomea nailalom sa gahom ni David. Ang Ginoo naghimo kang David nga madaogon sa tanan niyang pagpakiggubat.
14: Busa naghari si David sa tibuok Israel ug sa iyang paghari ang tanang tawo gihatagan niyag hustong pagtagad ug hustisya.
15: Si Joab nga anak ni Seruia maoy nangulo sa kasundalohan. Si Josafat nga anak ni Ahilud maoy tiglista,
16: si Sadok nga anak ni Ahitub ug si Ahimelec nga anak ni Abiatar maoy mga pari ug si Saraias maoy sekretaryo.
17: Si Benaias nga anak ni Joyada maoy pangulo sa mga tigpanalipod sa hari ug ang mga anak ni David maoy labawng pangulo sa mga opisyales nga nag-alagad sa hari.