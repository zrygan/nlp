1: Ang kamot sa Ginoo dili mubo nga dili siya makaluwas,
: ug dili usab bungol ang iyang dalunggan nga dili siya makadungog.
2: Ang inyo hinuong kalapasan maoy nag-ulang kaninyo ug sa inyong Dios.
: Ang inyong sala maoy hinungdan sa iyang pagpahilayo kaninyo
: aron dili siya makadungog kaninyo.
3: Kay natina sa dugo ang inyong kamot,
: ug nabulit sa pagkadaotan ang inyong mga tudlo;
: pulos bakak ug daotan ang inyong gipanulti.
4: Walay usa kaninyo nga miatubang sa korte sa matarong nga paagi,
: o may midangop sa hukmanan sa matarong nga tuyo.
: Misalig kamo sa mga pangatarongan nga walay unod;
: pamakak ray inyong nahibaloan;
: naglaraw kamog daotan ug misangpot kini sa kaalaotan.
5: Naglumlom kamo sa mga itlog sa bitin,
: ug naghimog balay sa lawalawa.
: Mamatay ang mokaon sa inyong itlog,
: ug kon buk-on kini, mogula ang usa ka bitin.
6: Dili mahimong sinina ang balay sa lawalawa.
: Daotan ang inyong mga buhat,
: ug ang kabangis ray inyong nahibaloan.
7: Magdagan kamo aron pagbuhat ug daotan
: ug ipakasayon lamang ninyo ang pagpatay;
: lunlon gayod daotan ang inyong hunahuna
: ug bisag asa kamo paingon, magbilin kamog kadaot ug kalaglagan.
8: Wala kamo makailag unsay pakigdait o motamod sa hustisya;
: gihimo ninyong baliko ang inyong dalan,
: ug ang mosubay niini dili gayod magmalinawon.
9: Miingon ang katawhan,
: Halayo kanamo ang hustisya
: ug dili gayod moduol kanamo ang katarong;
: nangita kamig kahayag apan kangitngit ray naamo
: ug naglakaw kami sa kangitngit.
10: Sama sa usa ka buta nagkarapkarap kami subay sa paril;
: mahidagma kami bisag udtong tutok,
: ug ingon kami sa mga patay na alang niadtong mga himsog pa kaayo.
11: Mongulob kami sama sa oso,
: ug magsigi kamig agulo ingon sa mga salampati;
: nangita kamig hustisya apan wala kami nakit-an;
: nangita kamig kaluwasan apan layo kini kanamo.
12: Kay daghan na kaayo ang among mga sala,
: ug kini misaksi batok kanamo;
: dili kami makalingkawas sa among kalapasan,
: ug nasayod kami sa among mga sala.
13: Gisupak ug gilimod namo ang Ginoo ,
: ug wala na kami mosunod sa among Dios;
: pagdaugdaog ug pagsupil ray gihisgotan namo.
: Hiwi ang among panghunahuna
: ug bakak ang among gipanulti.
14: Gisalikway namo ang hustisya
: ug nagpaantaw na lamang ang katarong;
: ang kamatuoran napukan didto sa mga plasa
: ug dili gani makasulod ang katarong.
15: Wala nay kamatuoran
: ug isipong tukbonon ang molikay sa daotan.
: Nakita kini sa Ginoo
: ug nasuko siya nga wala nay hustisya.
16: Nakita niya nga wala gayoy tawo nga nagpakabana
: ug natingala siya.
: Busa gigamit niya ang iyang gahom ug katarong aron pagkab-ot sa kadaogan.
17: Gisul-ob niya ang katarong
: ingon nga salipod sa dughan;
: gikalo niya ang kaluwasan sama sa helmet
: ug gibisti niya ang kadasig sa pagpanimalos.
18: Silotan niya sila sumala sa ilang binuhatan;
: mahiagom sa iyang kasuko ug panimalos ang iyang mga kaaway;
: panimaslan niya bisan gani kadtong nagpuyo sa kapuloan.
19: Sa ingon kahadlokan nila ang ngalan sa Ginoo didto sa kasadpan,
: ug ang iyang himaya kahadlokan nila didto sa silangan.
: Moabot ang Ginoo sama sa baha nga gihuyop sa iyang hangin.
20: Nag-ingon ang Ginoo ngadto sa iyang katawhan,
: Moadto ako sa Jerusalem
: aron pagluwas kaninyo nga naghinulsol sa inyong sala.
21: Sa akong bahin, mao kini ang akong kasabotan nga gihimo uban kaninyo: ang akong espiritu nga anaa kaninyo ug ang akong mga pulong nga gipasulti ko kaninyo, dili gayod mawala diha sa inyong baba o sa baba sa inyong mga anak ug mga apo sukad karon ug hangtod sa kahangtoran.