1: Ayaw ipaniguro ang bahin sa ugma
: kay wala ka masayod unsay mahitabo gikan karon hangtod ugma.
2: Maoy padayga kanimo ang ubang tawo
: o ang mga dumuduong ba hinuon,
: apan ayaw pag-unay pagdayeg sa imong kaugalingon.
3: Ang bato ug ang balas bug-at,
: apan ang kasamok nga resulta sa kabuang mas bug-at pa gayod.
4: Ang kasuko bangis ug makadaot,
: apan gamay ra kini kaayo kon itandi sa pangabubho.
5: Maayo pa nga badlongon mo ang usa ka tawo
: kay sa pasagdan mo siya nga maghunahuna
: nga wala ka gayoy pagtagad kaniya.
6: Maayo ang tuyo sa usa ka higala
: bisan ug nakapasakit siya kanimo,
: apan pagbantay sa halok sa kaaway!
7: Kon busog ang usa ka tawo
: dili siya mokaon bisan pag dugos.
: Apan kon gutomon,
: bisan pa ang pait nga pagkaon iyang pakatam-ison.
8: Ang usa ka tawo nga layo sa iyang balay
: nahisama sa usa ka langgam nga layo sa iyang salag.
9: Ang pahumot ug ang lana makalipay kanimo,
: ug ang tambag sa mga higala
: makapatam-is sa kalag.
10: Ayaw kalimti ang imong mga higala
: o ang mga higala sa imong amahan.
: Kon anaa ka sa kalisod,
: ayaw pagpakitabang sa imong igsoon;
: ang usa ka silingan nga anaa sa duol mas makatabang kanimo
: kay sa usa ka igsoon nga atua sa layo.
11: Anak, pagmaalamon ug magmalipayon ako;
: aduna akoy ikatubag kang bisan kinsa nga mosaway kanako.
12: Ang tawo nga makamaong mohunahuna
: makakita sa kasamok nga umaabot ug molikay niini,
: apan ang tawo nga wala maggamit sa iyang hunahuna
: mosugat niini ug mag-antos siya.
13: Ang tawo buang ra kaayo
: kon mogarantiya sa mga utang sa usa ka dumuduong
: angay siyang kuhaan sa iyang kabtangan ingon nga garantiya.
14: Sama ra nga gitunglo mo ang imong higala
: kon pukawon mo siya sayo sa buntag sa kusog nga pangomusta.
15: Ang usa ka asawa nga tagawtawan
: sama sa ulan nga nagtagaktak sa tibuok adlaw.
16: Ang pagpahilom kaniya
: sama ra sa pagpahunong sa hangin
: o sa pagkumkom ug lana.
17: Ang tawo makakat-on gikan sa laing tawo,
: sama nga ang puthaw mahait pinaagi sa puthaw.
18: Atimana ang igera
: ug makakaon ka sa mga bunga niini.
: Atimana ang imong agalon
: ug pasidunggan ka niya.
19: Sama nga ang kaugalingon mong nawong
: maoy imong makita kon modungaw ka sa tubig,
: ang imong hunahuna makita diha sa imong kinaiya.
20: Ang mga pangandoy sa tawo wala gayoy kataposan,
: sama nga ang kalibotan sa mga patay
: kanunay gayong may dapit sa dugang pang patay.
21: Ang bulawan ug plata sulayan pinaagi sa kalayo,
: ug ang usa ka tawo pinaagi sa pagdayeg.
22: Bisan pag lubkon mo ang buangbuang hangtod nga mapulpog siya,
: magpabilin gihapon ang iyang kabuang.
23: Atimana pag-ayo ang imong mga karnero ug ang imong kahayopan,
24: kay ang kadato dili molungtad hangtod sa hangtod bisan gani ang mga hari sa kanasoran.
25: Galaba ang kumpay ug samtang nanubo kini pag-usab, mahimo nga pamutlon mo ang mga sagbot nga anaa sa kabungtoran.
26: Makahimo kag bisti gikan sa balhibo sa imong mga karnero ug makapalit kag yuta sa halin sa imong mga kanding.
27: Ang gatas sa kanding maghatag kanimog pagkaon ug sa imong banay ingon man sa imong mga sulugoon nga babaye.