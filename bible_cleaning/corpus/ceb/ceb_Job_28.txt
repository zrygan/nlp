1: Adunay mga mina sa plata,
: ug adunay mga tunawanan sa bulawan.
2: Ang mga tawo magminag puthaw
: ug ang tumbaga tunawon gikan sa mga bato.
3: Usisahon nila ang naglugitom nga kangitngit,
: utingkayon ang kinahiladman sa yuta,
: ug kubkobon nila ang mga bato diha sa kangitngit.
4: Layo sa mga puloy-anan ug agianan sa mga tawo,
: magmina sila, magtrabaho taliwala sa kamingaw,
: ug ilalom sa mga lungag magkombitay sa mga pisi.
5: Ang mga tanom nga atong kan-onon motubo sa yuta,
: apan sa ilalom sa yuta ang tanan bugwalon ug dugmokon.
6: May mga sapiro ang mga bato,
: ug may bulawan diha sa abog niini.
7: Walay banog nga makakita sa dalan paingon sa mga mina,
: ug walay agila nga makalupad ibabaw niini.
8: Walay liyon o bangis nga mananap
: nga moagi niining mamingawng mga dalan.
9: Kubkobon sa mga minero ang mga batong bantilis,
: ug bugwalon ang mga bukid.
10: Samtang maglungag sila sa mga bato,
: makaplagan nila ang mga bililhong bato.
11: Kaloton nila bisan ang tinubdan sa mga suba
: ug dad-on sa gawas ang mga natago.
12: Apan hain man ang tinubdan sa kaalam,
: ug asa man nato hikaplagi ang pagsabot?
13: Ang kaalam wala diha sa mga tawo;
: ug walay nasayod sa matuod nga agianan padulong niini.
14: Ang kahiladman sa kadagatan nagtug-an
: nga wala didto ang kaalam.
15: Dili kini mapalit sa salapi ug bulawan.
16: Dili kini mapalit
: sa labing maayong bulawan sa Ofir o sa mga alahas.
17: Mas bililhon kini kay sa bulawan,
: sa sanggaanan nga bulawan o sa labing maayong bildo.
18: Bililhon pa ang kaalam
: kay sa mahalong bato sa dagat, sa kristal o sa rubi.
19: Ang labing maayong topasyo ug lunsayng bulawan sa Etiopia
: dili ikatandi sa kabililhon sa kaalam.
20: Nan hain man diay ang tinubdan sa kaalam?
: Asa man nato hikaplagi ang pagsabot?
21: Walay binuhat nga makakita niini,
: bisan ang langgam nga naglupad.
22: Bisan gani ang kamatayon ug kalaglagan
: miingon nga igo lamang sila nakabalita bahin niini.
23: Ang Dios lamang ang nasayod sa dalan
: ug sa dapit diin atua ang kaalam,
24: kay makakita man siya bisan sa kinasuokan sa kalibotan,
: ug sa tanan ilalom sa langit.
25: Sa dihang gihatagan sa Dios ug gahom ang hangin,
: ug gilatid niya ang gidak-on sa dagat;
26: sa dihang gimbut-an sa Dios
: asa mahulog ang ulan ug asa moagi ang kilat,
27: mao kadtong higayona nga gibutyag niya ang kaalam ug gisulayan ang bili niini
: natugkad niya kini ug iyang gikahimut-an.
28: Unya ang Dios miingon sa tawo,
: Kahadloki ang Ginoo aron ka magmaalamon,
: biyai ang daotan aron ka makasabot.