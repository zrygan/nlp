1: Si Manases nagpanuigon ug 12 sa pagsugod niyag hari sa Juda ug naghari siya sulod sa 55 ka tuig didto sa Jerusalem. Si Hafsiba maoy iyang inahan.
2: Gibuhat niya ang daotan atubangan sa Ginoo sama sa gibuhat sa kanasoran nga giabog sa Ginoo atubangan sa katawhan sa Israel.
3: Gitukod niya pag-usab ang mga halaran sa mga diosdios nga giguba sa iyang amahan nga si Ezequias ug nagpatindog siyag mga halaran alang kang Baal ug naghimog larawan sa diosa nga si Asera sama sa gibuhat ni Ahab nga hari sa Israel. Gisimba usab ni Manases ug gialagaran ang tanang langitnong binuhat.
4: Nagbuhat pa gayod siyag mga halaran diha gayod sa Templo sa Ginoo , ang dapit nga gipasabot sa Ginoo sa iyang pag-ingon, Pasidunggan ko ang akong ngalan diha sa Jerusalem.
5: Nagtukod usab siyag mga halaran alang sa tanang langitnong kabuhatan diha sa duha ka hawanan sa Templo sa Ginoo .
6: Ug gisunog niya ang iyang anak ingon nga halad ug mituo siya sa mga tagnatagna ug salamangka ug sa mga tawong makahimo sa pagpakigsulti sa mga espiritu. Daotan siya kaayo busa nasuko ang Ginoo kaniya.
7: Nagpahimo siyag kinulit nga hulagway sa diosa nga si Asera ug kini iyang gibutang sa Templo nga maoy gipahinungdan sa Ginoo sa dihang miingon siya kang David ug sa iyang anak nga si Solomon, Niining Temploha ug dinhi sa Jerusalem nga akong gipili gikan sa tanang banay sa Israel, pasidunggan ko ang akong ngalan hangtod sa kahangtoran.
8: Dili ko na gayod himoon nga maglatagaw pa ang Israel gikan niining yuta nga gihatag ko sa ilang katigulangan kon buhaton lamang nila ang gisugo ko kanila ug tumanon nila ang mga sugo sa akong alagad nga si Moises.
9: Apan wala sila mamati ug gipangulohan sila ni Manases pagbuhat ug labi pang daghang sala kay sa gibuhat sa kanasoran nga gilaglag na sa Ginoo atubangan sa katawhan sa Israel.
10: Miingon ang Ginoo pinaagi sa iyang mga propeta,
11: Tungod kay gibuhat man ni Manases kining salawayong buhat ug gihimo man niya ang mas ngil-ad pang mga buhat kay sa nahimo sa mga Canaanhon nga una pa kaniya ug giangin ang Juda aron makasala pinaagi sa pagsimba sa iyang mga diosdios,
12: pahamtangan kog makalilisang nga katalagman ang Jerusalem ug ang Juda ug managingting ang dalunggan sa tanan nga makadungog niini.
13: Silotan ko ang Jerusalem sama sa pagsilot ko sa Samaria ug kang Hari Ahab ug sa iyang mga kaliwat. Hinloan ko ang Jerusalem sama sa tawo nga maghinlo ug plato nga balibalihon pagtrapo.
14: Ug isalikway ko ang nahibilin sa akong katawhan ug itugyan ko sila sa ilang mga kaaway. Mahimo silang tukbonon ug ilogonon sa tanan nilang kaaway
15: kay nagbuhat man silag daotan sa akong atubangan ug gipalagot nila ako sukad pa gayod sa paggawas sa ilang katigulangan gikan sa Ehipto.
16: Nalukop ang Jerusalem sa dugo sa daghang mga tawo nga gipamatay ni Manases bisag walay sala. Wala pay labot niini ang iyang pag-angin sa Juda ngadto sa pagpakasala atubangan sa Ginoo .
17: Ang ubang mga nabuhat ni Manases lakip ang iyang mga sala nahisulat sa Kasaysayan sa mga Hari sa Juda .
18: Unya namatay si Manases ug gilubong didto sa tanaman sa iyang palasyo sa Usa. Ang iyang anak nga si Amon maoy mipuli kaniya paghari.
19: Si Amon nagpanuigon ug 22 sa dihang misugod siya paghari sa Juda ug naghari siya sulod sa duha lamang ka tuig didto sa Jerusalem. Si Mesolemit nga anak ni Harus nga taga-Jotba maoy iyang inahan.
20: Daotan ang iyang kinabuhi atubangan sa Ginoo sama sa iyang amahan nga si Manases.
21: Gisunod niya ang gibuhat sa iyang amahan ug gialagaran niya ang mga diosdios nga gialagaran sa iyang amahan ug gisimba niya sila.
22: Gisalikway niya ang Ginoo , ang Dios sa iyang katigulangan, ug wala siya motuman sa mga sugo sa Ginoo .
23: Unya gibudhian siya sa iyang mga opisyal ug gipatay didto sa iyang palasyo.
24: Apan gipamatay usab sa mga tawo ang tanan nga mialsa batok kang Hari Amon ug si Josias nga iyang anak maoy ilang gihimong hari puli kaniya.
25: Ang tanang nabuhat ni Amon nahisulat sa Kasaysayan sa mga Hari sa Juda .
26: Gilubong si Amon didto sa tanaman sa Usa ug ang iyang anak nga si Josias maoy mipuli kaniya paghari.