1: Luwasa ako gikan sa akong mga kaaway, Dios ko!
: Panalipdi ako gikan sa mga nakigbatok kanako!
2: Ilikay ako sa daotang mga tawo
: ug sa mga mamumuno!
3: Giatangan ako nila aron patyon.
: Naghiusa ang bangis nga mga tawo
: aron paghunos sa akong kinabuhi.
: Bisag wala akoy sala
4: o sayop, O Ginoo ,
: nagdali sila pag-adto sa ilang mga hup-anan.
5: Lihok na, O Ginoo , Dios nga Labing Gamhanan,
: ug tabangi intawon ako.
: Pagmata na ug tan-awa, O Dios sa Israel,
: ug siloti ang mga wala magtuo kanimo.
: Ayaw kaluy-i ang mga mabudhion!
6: Mamalik sila inigkagabii,
: mag-uwang sama sa mga iro samtang magsuroysuroy ug maniid sa siyudad.
7: Pamati sa ilang gisulti!
: Ang ilang dila sama sa mga espada diha sa ilang baba
: ug nangutana sila, Kinsay makabati kanato?
8: Apan kataw-an mo sila, O Ginoo ;
: biaybiayon mo ang tanang kanasoran!
9: Misalig ako sa imong gahom
: ug ikaw ang akong dalangpanan, O Dios.
10: Ang akong Dios nga nahigugma kanako moanhi kanako,
: ug pakit-on niya ako nga mabuntog ang akong mga kaaway.
11: Patya sila, O Dios,
: aron dili malimot ang akong katawhan.
: Patibulaaga sila ug buntoga sa imong kusog, O Ginoo, among tigpanalipod.
12: Ang sala anaa sa ilang ngabil ug daotan ang ilang mga pulong.
: Mabitik unta sila sa ilang garbo!
: Tungod kay nanunglo ug namakak sila,
13: laglaga sila sa imong kasuko;
: laglaga sila sa hingpit.
: Unya masayran sa tanang katawhan nga ang Dios naghari sa Israel
: ug naghari siya sa tibuok kalibotan!
14: Ang akong mga kaaway mamalik matag gabii,
: mag-uwang sama sa mga iro samtang magsuroy sa siyudad.
15: Maglibotlibot sila pagpangitag pagkaon sama sa iro,
: ug magngulob kon dili makakaplag ug igong pagkaon.
16: Apan awiton ko ang imong pagkagamhanan;
: matag buntag awiton kog kusog ang imong gugma nga walay paglubad,
: kay dalangpanan ug tagoanan ko ikaw sa mga adlaw sa akong kalisdanan.
17: Daygon ko ikaw, akong tigpanalipod.
: Akong dalangpanan ang Dios,
: ang Dios nga nahigugma kanako.