1: Mao kini ang mensahe nga gipadayag sa Dios kang Isaias nga anak ni Amos bahin sa Juda ug sa Jerusalem sa mga panahon nila ni Uzias, ni Jotam, ni Ahaz ug ni Ezequias nga mga hari sa Juda.
2: Pamati, O kalangitan, ug patalinghog, O yuta,
: kay nagsulti ang Ginoo ,
: Giatiman ug gipatubo ko ang akong mga anak,
: apan misukol sila kanako.
3: Ang baka nakaila sa iyang tag-iya
: ug ang asno nahibalo sa pasungan sa iyang agalon,
: apan ang Israel nga akong katawhan wala makasabot
: ug wala makaila kanako.
4: Alaot ka, O nasod nga makasasala,
: katawhan nga malapason kaayo ug daotan,
: kaliwat nga mga tikasan!
: Gisalikway ninyo ang Ginoo , ang balaang Dios sa Israel,
: ug mitalikod kamo kaniya.
5: Nganong magpadayon man kamo pagsukol kanako?
: Gusto ba kamo nga dugangan ang inyong silot?
: Israel, nalukop na ug samad ang imong ulo,
: ug ang imong kasingkasing lakip ang imong hunahuna luya na kaayo.
6: Gikan sa lapalapa ngadto sa ulo,
: wala gayoy gisayloan, pulos pangos, bun-og ug nagdugo nga mga samad;
: wala kini hugasi, o tambali, o hidhirig lana.
7: Biniyaan na ang inyong nasod,
: gisunog ang inyong mga siyudad samtang kamo nagtan-aw;
: giamong-amongan sa mga langyaw ang inyong kaumahan
: ug nangagun-ob ang tanan.
8: Ang Jerusalem mao na lamang ang nahibilin,
: sama ka huyang sa usa ka payag-bantayanan diha sa kaparasan,
: sama sa silonganan diha sa tanaman sa mga pipino,
: sama sa siyudad nga gilibotan sa mga kaaway.
9: Kon ang Ginoo nga Labing Gamhanan
: wala pa magbilin ug pipila kanato,
: sama na unta kita sa Sodoma ug Gomora.
10: Kamong mga pangulo ug katawhan sa Jerusalem
: nga walay kalainan sa mga taga-Sodoma ug Gomora
: Pamatia ninyo ang pulong sa Ginoo
: ug patalinghogi ang iyang mga gitudlo kaninyo.
11: Nag-ingon ang Ginoo ,
: Walay bili alang kanako ang daghan ninyong mga halad;
: gipul-an na ako sa mga halad nga mga karnero nga inyong gisunog
: ug sa mga tambok sa mga mananap;
: wala ako mahimuot sa dugo sa torong baka
: o sa nating karnero o sa mga laking kanding.
12: Kinsay nagsugo kaninyo
: sa pagdala niining tanan inigsimba ninyo kanako?
: Kinsay nagsugo kaninyo
: sa pagtunobtunob sa hawanan sa akong Templo!
13: Ayaw na kamo pagdala sa mga halad nga walay kapuslanan.
: Wala akoy gusto sa insenso;
: dili na ako makaagwanta sa inyong pagsaulog sa Bag-ong Bulan ug sa Adlawng Igpapahulay
: tungod sa inyong mga sala ug sa inyong pagsimba.
14: Ang inyong mga kasaulogan sa Bag-ong Bulan
: ug ang naandan nga mga kasaulogan ngil-ad na alang kanako;
: gisamokan ako ug gipul-an na niini.
15: Sa dihang ibayaw ninyo ang inyong mga kamot,
: dili ako motan-aw kaninyo;
: dili ako mamati bisan pag kapila kamo mag-ampo,
: kay naduhig sa dugo ang inyong mga kamot.
16: Panghugas kamo ug hinloi ninyo ang inyong kaugalingon;
: hunong na sa pagbuhat ug daotan sa akong atubangan,
17: ug buhata ang maayo;
: patunhaya ang hustisya ug tabangi ang gidaugdaog;
: panalipdi ang mga ilo ug labani ang mga biyuda.
18: Nag-ingon ang Ginoo ,
: Ngari kamo ug maghusay kita.
: Bisag unsa ka pula ang inyong sala, maputi kini kaayo;
: bisan pa kinig dagtom-pula, maputi kini sama sa balhibo sa karnero.
19: Kon andam kamong magmasinugtanon,
: makakaon kamo sa mga maayong abot sa yuta;
20: apan kon mosukol kamo ug dili mopatuo,
: patyon kamo pinaagi sa espada.
: Ako, ang Ginoo , maoy nagsulti niini.
21: Ang siyudad nga kanhi buotan
: sama na sa usa ka babayeng nagbaligya sa iyang dungog;
: kaniadto diha kaniya ang hustisya
: ug nagpuyo kaniya ang pagkamatarong apan karon mga mamumuno na.
22: Kaniadto sama ka sa plata
: apan karon wala ka nay kapuslanan.
: Kaniadto sama ka sa maayong bino
: apan karon sinambogan nag tubig.
23: Masupilon ang imong mga pangulo
: ug kaabin sa mga kawatan.
: Gusto silag suborno
: ug nangitag mga hiphip.
: Wala nila panalipdi ang mga ilo
: ug wala nila tabangi ang mga biyuda.
24: Busa ang Ginoo nga Labing Gamhanan, ang Gamhanang Dios sa Israel, miingon,
: Ipahungaw ko ang akong kasuko nganha kaninyo nga akong mga kaaway
: ug panimaslan ko gayod kamo.
25: Kastigohon ko kamo
: ug himoong lunsay ug puro sama sa pagtunaw sa plata
: aron mawagtang ang tanan ninyong hugaw ug sagol.
26: Ug sama kaniadto,
: hatagan ko kamog matarong nga mga maghuhukom ug mga magtatambag.
: Unya tawgon ka na usab
: nga matarong ug matinud-anon nga siyudad.
27: Kay matarong man ang Ginoo ;
: luwason niya ang Sion ug ang tanan nga maghinulsol.
28: Apan pamatyon sa Ginoo ang mga masupilon ug makasasala
: ug puohon ang motalikod kaniya.
29: Mangaulaw unya kamo tungod sa mga kahoy nga inyong gipakabalaan
: ug manlipaghong tungod sa mga sagradong tanaman nga inyong gipalabi.
30: Kay mahisama man kamo sa kahoy kansang mga dahon nangalaya
: ug sa usa ka tanaman nga wala bisibisi.
31: Ug ang mga kusgan
: mahisama sa kahoyng gabok nga dali kaayong masunog;
: malaglag sila sa kaugalingon nilang binuhatan
: ug walay makapahunong niini.