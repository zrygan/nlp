1: Ug miingon ako, Pamati kamong mga pangulo sa Israel!
: Dili ba katungdanan man ninyo ang pagpatunhay sa hustisya?
2: Apan gisalikway hinuon ninyo ang maayo
: ug gihigugma ang daotan.
: Gipanitan ninyong buhi ang akong katawhan
: ug gilangkat ang ilang unod.
3: Gilamoy ninyo ang akong katawhan
: ug gipamalian sa ilang bukog;
: gihiwahiwa ninyo sila daw karne nga lutuonon diha sa kaldero.
4: Apan unya inigsangpit ninyo sa Ginoo
: dili kamo niya tubagon;
: dili kamo niya tagdon kay nagpakasala man kamo.
5: Ang akong katawhan gilimbongan sa mga propeta
: nga nagsaad ug kalinaw niadtong nagsuhol kanila,
: apan naghulga nga may gubat nga moabot niadtong dili makahatag.
: Busa nag-ingon ang Ginoo niining mga propetaha,
6: Wala na kamoy panan-awon nga makita
: ug dili na kamo makatagna.
: Mga propeta, hapit na matapos ang inyong panahon
: ug kangitngit ang nagpaabot kaninyo.
7: Maulawan ang mga mananagna,
: ug tak-umon nila ang ilang baba
: kay dili man makigsulti kanila ang Dios.
8: Apan mapuno ako sa gahom gikan sa espiritu sa Ginoo ,
: ug inubanan sa hustisya ug gahom ipadayag ko sa Israel
: ang iyang kalapasan ug kasal-anan.
9: Pamatia kini, O mga pangulo sa katawhan sa Israel,
: nga nagsalikway sa hustisya ug naglubag sa katarong.
10: Gitukod ninyo ang Sion pinaagi sa pagpatay,
: ug ang Jerusalem pinaagi sa panlimbong.
11: Ang mga pangulo nagbaligya sa ilang hukom,
: sama nga ang mga pari nagtudlo tungod sa suhol,
: ug ang mga propeta nanagna tungod sa suborno,
: apan gigamit gihapon nila ang ngalan sa Ginoo .
: Nag-ingon sila, Dili ba nga nag-uban kanato ang Ginoo ?
: Walay moabot nga kadaot kanato!
12: Busa tungod kaninyo,
: ipadaro ko ang Sion sama sa uma,
: ug ang Jerusalem mahimong tinapok sa mga ginuba,
: ug mahimong lasang ang bungtod nga nahimutangan sa Templo.