1: Unya si Nadab ug si Abihu nga mga anak ni Aaron mikuha sa ilang tagsatagsa ka sudlanag insenso. Gibutangan nila kinig kalayo ug insenso ug gihalad sa atubangan sa Ginoo . Apan ang maong kalayo dili balaan kay wala man kini isugo sa Ginoo kanila.
2: Unya mitungha ang kalayo gikan sa presensya sa Ginoo ug milamoy kanila ug nangamatay sila diha sa atubangan sa Ginoo .
3: Si Moises miingon kang Aaron, Mao kini ang giingon sa Ginoo , Ipaila ko nga ako balaan niadtong nagtahod kanako ug kinahanglang pasidunggan ako atubangan sa tanang katawhan. Ug naghilom lamang si Aaron.
4: Unya gitawag ni Moises si Misael ug si Elsafan nga mga anak ni Uziel nga uyoan ni Aaron ug giingnan, Kuhaa kining mga patayng lawas sa inyong mga kabanay gikan sa Balaang Tolda ug dad-a sa gawas sa kampo.
5: Busa miduol sila ug gikuha nila si Nadab ug si Abihu ug gidala sa gawas sa kampo sumala sa gisulti ni Moises.
6: Ug si Moises miingon kang Aaron ug sa iyang mga anak nga si Eleazar ug si Itamar, Sudlaya ang inyong buhok ug ayaw gisia ang inyong bisti agig pagbangotan aron dili kamo mangamatay ug maangin sa kaligutgot sa Ginoo ang tibuok katawhan. Apan ang inyong mga kadugo, ang tibuok banay sa Israel, makahimo sa pagbangotan tungod niadtong gisunog sa Ginoo .
7: Ayaw usab kamo panggula sa Tolda nga Tagboanan aron dili kamo mangamatay kay gidihogan kamo sa lana sa Ginoo . Ug gituman nila ang gisugo ni Moises.
8: Unya ang Ginoo miingon kang Aaron,
9: Kon ikaw ug ang imong mga anak mosulod sa Tolda nga Tagboanan, ayaw kamo pag-inom ug bino o bisan unsang ilimnon nga makahubog aron dili kamo mangamatay. Balaod kini nga dayon sa tanan ninyong mga kaliwatan.
10: Ilhon ninyo ang kalainan sa balaan ug sa dili balaan ug ang kalainan sa hugaw ug sa hinlo.
11: Ug tudloi ninyo ang mga Israelita sa tanang balaod nga gihatag ko kanila pinaagi kang Moises.
12: Ug si Moises miingon kang Aaron ug kang Eleazar ug kang Itamar nga mao na lamang ang buhi sa mga anak nga lalaki ni Aaron, Kuhaa ang halad nga pagkaon nga nasalin sa mga halad nga gisunog alang sa Ginoo . Kan-a ninyo kini nga walay patubo tupad sa halaran kay kining halara balaan kaayo.
13: Kan-a ninyo kini sa balaang dapit kay bahin man kini nimo ug sa imong mga anak gikan sa mga halad nga gisunog alang sa Ginoo . Mao kini ang gisugo kanako sa Ginoo .
14: Apan ang dughan nga gibayaw ug ang paa nga gihalad makaon nimo ug sa imong mga anak nga lalaki ug babaye sa bisan diing dapita nga limpyo kay gihatag man kini ingon nga inyong bahin gikan sa mga halad sa pakigdait sa mga Israelita.
15: Dad-on nila ang paa nga gihalad ug ang dughan nga gibayaw uban sa mga halad nga tambok nga sunogonon aron bayawon ingon nga halad ngadto sa Ginoo . Imo kining bahina ug sa imong mga anak hangtod sa kahangtoran sumala sa gisugo sa Ginoo .
16: Sa dihang nagpakisusi si Moises bahin sa kanding nga halad tungod sa sala, nasayran niya nga gisunog diay kini. Busa nasuko siya sa mga anak ni Aaron nga si Eleazar ug si Itamar ug miingon siya kanila,
17: Nganong wala man ninyo kan-a ang halad alang sa sala didto sa balaang dapit nga unta balaan man kini kaayo? Gihatag kini kaninyo aron nga kamo maoy magpas-an sa kasal-anan sa katawhan ug maghimo sa seremonyas sa pagpapas sa sala atubangan sa Ginoo .
18: Ug kay wala man dad-a ang dugo niini ngadto sa sulod sa Balaang Dapit, inyo unta kining gikaon didto sa Balaang Dapit sumala sa akong sugo.
19: Si Aaron mitubag kang Moises, Bisan tuod kon gihalad nila karon ang ilang halad tungod sa sala ug ang halad nga sunogonon sa atubangan sa Ginoo , nahiagom gihapon ako niini nga makalilisang nga mga butang! Kon nakakaon pa ako sa halad tungod sa sala, ikahimuot ba kaha kini sa Ginoo ?
20: Nadungog ni Moises ang tubag ni Aaron ug nahimuot siya niini.