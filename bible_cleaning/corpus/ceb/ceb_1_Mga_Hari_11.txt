1: Si Hari Solomon daghag hinigugmang mga babayeng langyaw. May anak sa hari sa Ehipto, may mga Moabihanon, may mga Amonihanon, may mga Edomihanon, may mga Sidonihanon ug may mga Hitihanon nga iyang naasawa.
2: Ang mga Israelita gidid-an sa Ginoo sa pagpakigminyo kanila aron dili sila madala sa pagsimba sa laing mga dios. Apan bisan pa niana si Solomon nahigugma kanila pag-ayo.
3: Aduna siyay 700 ka asawa nga mga prinsesa ug 300 ka mga puyopuyo ug nadala si Solomon sa pagsimba sa ubang mga dios tungod sa iyang mga asawa.
4: Kay sa dihang natigulang na si Solomon gidani siya sa iyang mga asawa sa pagsimba sa ubang mga dios. Wala siya magmatinud-anon sa Ginoo nga iyang Dios. Dili siya sama sa iyang amahan nga si David.
5: Si Solomon misimba kang Astarte, ang diosa nga Sidonihanon ug kang Moloc, ang malaw-ayng dios sa mga Amonihanon.
6: Sa ingon niini nakasala si Solomon sa Ginoo . Wala gayod siya magsunod kaniya sa hingpit, dili sama sa gibuhat sa iyang amahan nga si David.
7: Unya nagtukod si Solomon ug simbahan didto sa bukid sa silangang dapit sa Jerusalem alang kang Camos nga dios sa mga Moabihanon ug kang Moloc nga dios sa mga Amonihanon.
8: Nagbuhat usab siyag balay-alampoanan diin adto ang iyang mga asawa magsunog ug mga insenso ug maghalad ug mga mananap alang sa ilang mga dios.
9: Ug nasuko ang Ginoo kang Solomon kay gisalikway man niya ang Ginoo , ang Dios sa Israel, nga mipakita kaniya sa makaduha
10: ug mipasidaan kaniya sa dili pagsimba sa laing mga dios. Apan wala niya tumana ang gisugo sa Dios kaniya.
11: Busa miingon ang Ginoo kang Solomon, Kay wala mo man tumana ang atong gikasabotan ug ang akong mga lagda nga gisugo ko kanimo, kuhaon ko gikan kanimo ang gingharian ug ihatag ko ngadto sa usa sa imong opisyal.
12: Apan tungod kang David nga imong amahan, dili ko kini himoon sa imong panahon kondili inighari na sa imong anak.
13: Hinuon dili ko langkaton ang tibuok gingharian kondili ihatag ko sa imong anak ang usa ka banay tungod kang David nga akong alagad ug sa Jerusalem nga akong piniling siyudad.
14: Gihimo sa Ginoo nga si Hadad nga kaliwat sa harianong banay sa Edomea morebelde batok kang Solomon.
15: Kay kaniadto samtang si David didto sa Edomea, si Joab nga pangulo sa kasundalohan mitungas aron paglubong sa mga nangamatay. Gipamatay niya ang tanang lalaki didto sa Edomea
16: kay si Joab ug ang tibuok Israel nagpabilin man didto sulod sa unom ka bulan hangtod nga napatay niya ang tanang lalaki sa Edomea.
17: Apan si Hadad mikagiw ngadto sa Ehipto uban sa mga taga-Edomea nga mga sulugoon sa iyang amahan. Niadtong panahona bata pa si Hadad.
18: Migikan sila sa Midian ug miabot sila sa Paran ug nagkuha silag mga tawo gikan sa Paran ug miadto sila sa hari sa Ehipto ug gihatagan siya sa hari ug balay, pagkaon ug yuta.
19: Gikahimut-an pag-ayo sa hari si Hadad busa gipaasawa niya kang Hadad ang igsoon sa iyang asawa, ang igsoon ni Tapenes nga rayna.
20: Ug ang igsoon ni Tapenes nanganak ug batang lalaki nga si Genubat ug gipadako kini sa rayna didto sa palasyo ug mipuyo si Genubat didto uban sa mga anak sa hari.
21: Apan sa dihang nakabalita si Hadad didto sa Ehipto nga si David ug si Joab nga pangulo sa kasundalohan patay na, si Hadad miingon sa hari sa Ehipto, Tugoti ako pagpauli ngadto sa akong nasod.
22: Apan ang hari miingon kaniya, Unsay nakulang mo dinhi nga nagtinguha ka man pagpauli ngadto sa imong nasod?
: Ug miingon si Hadad, Papaulia lamang ako.
23: Si Razon nga anak ni Eliada gihimo usab sa Dios nga mosukol kang Solomon. Si Razon mikagiw gikan sa iyang agalon nga si Hadadeser, hari sa Soba.
24: Nahimo siyang pangulo sa pundok sa mga tulisan. Nahitabo kini human ni David mabuntog si Hadadeser ug mapatay ang iyang kaabin nga mga taga-Siria. Si Razon ug ang iyang mga sakop nangadto sa Damasco ug mipuyo didto ug nahimo siyang hari sa Siria.
25: Kaaway siya sa Israel samtang buhi pa si Solomon ug sama kang Hadad, gikasilagan niya ang Israel ug naghari siya sa Siria.
26: Si Jeroboam, usa sa mga opisyal ni Solomon, mirebelde usab kaniya. Anak siya ni Nebat nga taga-Sarida sa Efraim. Ang iyang inahan mao si Serua, usa ka biyuda.
27: Ug mao kini ang hinungdan nga misukol siya sa hari: gitukod ni Solomon ang Mello ug giayo ang nagguba nga kota sa siyudad sa Jerusalem.
28: Si Jeroboam usa ka tawo nga may katakos. Sa dihang nakita ni Solomon nga siya usa ka batan-on nga kugihan, gipiyalan siya ni Solomon sa pagdumala sa tanang pinugos nga pagtrabaho didto sa yuta sa banay ni Manases ug ni Efraim.
29: Usa niana ka adlaw sa paggawas ni Jeroboam sa Jerusalem, ang propeta nga si Ahias nga taga-Silo gikasugat niya diha sa dalan. Si Ahias nagsul-ob ug bag-ong bisti ug sila rang duha ang diha sa kapatagan.
30: Unya gigisigisi ni Ahias sa 12 ka bahin ang bag-ong bisti nga iyang gisul-ob.
31: Ug giingnan niya si Jeroboam, Dad-a ang napulo ka bahin kay nag-ingon ang Ginoo , ang Dios sa Israel, nga hapit na niya langkaton ang gingharian gikan sa kamot ni Solomon ug ihatag niya kanimo ang napulo ka banay sa Israel.
32: Apan usa ka banay ang mahibilin kang Solomon tungod sa iyang alagad nga si David ug tungod sa Jerusalem, ang siyudad nga iyang gipili gikan sa 12 ka banay sa Israel.
33: Gihimo niya kini kay gisalikway man ni Solomon ang Ginoo ug nagsimba siya kang Astarte, ang diosa sa taga-Sidon, kang Camos, ang dios sa Moab, ug kang Moloc, ang dios sa mga Amonihanon. Wala siya magtuman sa kabubut-on sa Ginoo ug sa mga kasugoan. Lahi siya kang David nga iyang amahan.
34: Apan dili niya kuhaon ang tibuok gingharian gikan kang Solomon aron magpabilin siyang hari sa tibuok niyang kinabuhi tungod sa iyang alagad nga si David nga iyang gipili ug nagtuman sa iyang kasugoan.
35: Apan kuhaon sa Ginoo ang napulo ka banay gikan sa anak ni Solomon ug ihatag niya kanimo.
36: Ihatag niya ang usa ka banay ngadto sa anak ni Solomon aron nga ang iyang alagad nga si David dili kabsag kaliwat nga maghari sa Jerusalem, ang siyudad nga gipili sa Ginoo aron didto siya simbahon.
37: Gipili ka niya aron maghari sa Israel ug magmando sa kayutaan nga imong gusto.
38: Kon tumanon mo ang tanan nga gisugo niya kanimo ug magsunod ka sa iyang kabubut-on sama sa iyang alagad nga si David, mag-uban siya kanimo ug dili ka kabsag kaliwat nga maghari puli kanimo sama sa gihimo niya kang David.
39: Kastigohon niya ang mga kaliwat ni David tungod sa sala ni Solomon apan dili hangtod sa hangtod.
40: Busa si Solomon naninguha sa pagpatay kang Jeroboam. Apan mikagiw si Jeroboam ngadto sa Ehipto, ngadto kang Sesac nga hari sa Ehipto ug nagpabilin siya didto hangtod nga namatay si Solomon.
41: Ang tanang nabuhat ni Solomon ug ang tanan nga iyang gihimo nahisulat diha sa Kasaysayan ni Solomon.
42: Ang paghari ni Solomon sa Jerusalem ug sa tibuok Israel milungtad ug 40 ka tuig.
43: Ug namatay si Solomon ug gilubong sa siyudad sa Jerusalem. Ug si Rehoboam nga iyang anak maoy mipuli kaniya sa paghari.