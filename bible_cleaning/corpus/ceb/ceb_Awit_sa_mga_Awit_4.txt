1: Pagkatahom mo, hinigugma ko!
: Daw salampati ang imong mga mata
: luyo sa pandong sa imong nawong.
: Ang imong buhok nagsayaw,
: daw panon sa mga kanding nga nanglugsong sa bakilid sa kabungtoran sa Gilead.
2: Puti ang imong ngipon,
: ingon kaputi sa karnero nga bag-ong gitupihan ug gidigo.
: Walay usa niini nga nakulang
: ug maayo kaayong pagkaangay.
3: Ang imong ngabil sama sa pulang laso,
: ug matahom kini kaayo inigsulti mo;
: ang imong mga aping daw duha ka pikas sa prutas nga granada luyo sa imong pandong.
4: Ang imong liog sama sa tore ni David
: nga maayong pagkahimo.
: Gisab-ongan kini ug kuwintas,
: nga daw mga taming.
5: Ang imong dughan sama sa duha ka lagsaw
: o sa kaluhang osa nga nanibsib sa kaliriohan.
6: Magpabilin ako sa bukid sa mira, sa bungtod sa insenso,
: hangtod nga mohuros ang huyohoy sa kabuntagon
: ug mahanaw na ang kangitngit.
7: Pagkatahom mo, hinigugma ko!
: Pagkahingpit mo gayod!
8: Kuyog kanako, pangasaw-onon ko,
: gikan sa Bukid sa Lebanon.
: Lugsong gikan sa tumoy sa Bukid sa Amana,
: sa Bukid sa Senir ug sa Bukid sa Hermon
: nga gipuy-an sa mga liyon ug leopardo.
9: Nakabihag sa akong kasingkasing ang imong tinan-awan,
: ingon man ang imong kuwintas, hinigugma ug pangasaw-onon.
10: Pagkatam-is sa imong gugma,
: hinigugma ug pangasaw-onon ko;
: ang imong gugma lamian pa kay sa bino.
: Ang imong pahumot dili hitupngan sa kahumot.
11: Sama katam-is sa dugos ang imong mga ngabil, hinigugma ko!
: Ang imong dila sama sa gatas ug dugos alang kanako.
: Anaa sa imong bisti ang tanang kahumot sa Bukid sa Lebanon.
12: Ang akong hinigugmang pangasaw-onon
: maoy usa ka tinagong tanaman,
: tanaman nga pinarilan ug usa ka tubod nga ako ray tag-iya.
13: Nanambok ang mga tanom didto
: ug nanubo sila daw mga kahoyng granada
: nga nindot kaayog bunga
: nanubo usab didto ang mahumot nga hena ug nardo,
14: ang nardo ug asafran, kalamo ug sinamon,
: ug tanang matang sa insenso.
: Ang tanang matang sa kahoy nga naghatag ug insenso,
: ang mira ug mga aloe miturok didto ug uban pang mga pahumot.
15: Ang mga tubod nagpatubig sa tanaman
: ug nagdagayday ang mga sapa gikan sa Bukid sa Lebanon.
16: Pagmata na, Amihan!
: O habagat, huros na sa akong tanaman!
: Pun-a ang kahanginan sa kahumot.
: Paadtoa sa iyang tanaman ang akong hinigugma
: aron mokaon sa labing maayong bunga.