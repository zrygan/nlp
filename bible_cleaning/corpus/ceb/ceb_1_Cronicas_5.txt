1: Ang katungod sa panganay maangkon unta sa mga anak ni Ruben kay si Ruben mao man ang panganay nga anak. Apan tungod sa iyang pagpakighilawas sa asawa sa iyang amahan, ang iyang katungod ingon nga panganay gihatag ngadto kang Jose nga anak ni Jacob busa wala siya ilista ingon nga panganay sa talaan sa mga kaliwat ni Jacob.
2: Kini ang hinungdan nga bisan tuod si Juda nahimong mas gamhanan kay sa iyang mga igsoon kay natawo man sa iyang laray ang usa ka pangulo, naiya ni Jose ang katungod sa pagkapanganay.
3: Ang mga kaliwat ni Ruben mao kining mosunod: si Hanoc, si Pallu, si Hezron ug si Carmi.
4: Si Joel may anak nga si Semaias. Si Semaias may anak nga si Gog. Si Gog may anak nga si Simei.
5: Si Semei may anak nga si Mica. Si Mica may anak nga si Reja. Si Reja may anak nga si Baal.
6: Si Beera nga anak ni Baal gibihag ni Tiglatpiliser nga hari sa Asiria. Si Beera maoy pangulo sa mga kaliwat ni Ruben.
7: Ang kabanay ni Ruben sumala sa tagsatagsa nila ka pamilya gilista sa talaan: si Jeiel maoy pangulo, unya si Zacarias,
8: si Bela nga anak ni Azaz nga anak ni Shema nga anak ni Joel. Didto sila mipuyo sa Aroer ug ang ilang yuta misangko sa Nebo ug Baalmeon.
9: Ngadto dapit sa sidlakan, ang ilang yuta misangko sa daplin sa disertong bahin sa Eufrates kay misanay man pag-ayo ang ilang mga baka didto sa Gilead.
10: Sa panahon nga naghari si Saul gisulong nila ang mga kaliwat ni Hagar ug ila gayong nabuntog. Nagpuyo sila diha sa mga tolda sa tibuok kayutaan dapit sa sidlakan sa Gilead.
11: Ang mga kaliwat ni Gad didto mipuyo sa yuta sa Basan atbang sa gipuy-an sa kaliwat ni Ruben sangko sa Saleca.
12: Si Joel ang pangulo nila, si Safan ang luyoluyo ug ang sunod mao si Janai ug si Safat.
13: Ang uban nilang mga kaliwat sakop sa pito ka banay nga mao ang mga banay nila ni Michael, ni Mesullam, ni Sheba, ni Jorai, ni Jacan, ni Zia ug ni Eber.
14: Sila maoy kaliwat ni Abihail nga anak ni Huri ug ang ilang mga katigulangan mao sila si Jaroah, Gilead, Michael, Jesesi, Jahdo ug Buz.
15: Si Ahi nga anak ni Abdiel nga anak ni Guni maoy pangulo sa mga banay sa ilang amahan.
16: Didto sila mipuyo sa Gilead, sa Basan ug sa mga kalungsoran niini ug sa tanang yuta nga pasibsibanan didto sa Sharon.
17: Kini silang tanan gilista sa talaan sa ilang kaliwatan sa paghari ni Jotam sa Juda ug sa paghari ni Jeroboam sa Israel.
18: Sa mga kaliwat ni Ruben, ni Gad ug sa katunga sa banay ni Manases may mga tawong isog nga tigdalag espada ug taming ug hanas mogamit sa pana ug batid sa pagpakiggubat. Silang tanan 44,760 ka buok ug andam kanunay sa pagpakiggubat.
19: Nakiggubat sila sa mga kaliwat ni Hagar, ni Jetur, ni Napis ug ni Nodab.
20: Gitabangan sila sa Dios sa ilang pagpakiggubat batok sa mga kaliwat ni Hagar ug mga kauban niini ug nabuntog gayod nila kini kay misangpit ug misalig man sila sa Dios ug gidungog niya ang ilang pangaliyupo.
21: Nailog ug nadala nila ang daghang kahayopan: 50,000 ka kamelyo, 250,000 ka karnero, 2,000 ka asno ug 100,000 ka tawo ang ilang nabihag.
22: Daghan ang namatay sa ilang kaaway kay ang Dios man maoy nakiggubat kanila. Didto sila mipuyo sa ilang yuta hangtod nga gipamihag silang tanan.
23: Ang katunga sa banay ni Manases daghan kaayo ug nagpuyo sila sa maong yuta gikan sa Basan hangtod sa Baalhermon, sa Sanir ug sa Bukid sa Hermon.
24: Ang mga pangulo sa matag pamilya mao kini: si Efer, si Ishi, si Eliel, si Asriel, si Jeremias, si Hodavias ug si Jadiel. Mga batid silang manggugubat ug bantogang mga tawo.
25: Apan ang mga tawo nakasala sa Dios sa ilang mga katigulangan pinaagi sa pagsimba nila sa mga diosdios sa katawhan sa maong yuta nga gilaglag sa Dios.
26: Busa giaghat sa Dios sa Israel si Pul o Tiglatpiliser, ang hari sa Asiria, aron sulongon sila. Ug gipamihag niya ang mga sakop sa banay ni Ruben, ni Gad ug ang katunga sa banay ni Manases ug gidala niya sila ngadto sa Halah, sa Habor, sa Hara ug ngadto sa Suba sa Gosan. Atua pa sila didto hangtod karon.