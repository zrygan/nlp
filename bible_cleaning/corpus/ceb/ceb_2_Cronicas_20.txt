1: Human niini gisulong si Josafat sa taga-Moab ug sa taga-Ammon uban sa pipila ka taga-Meun.
2: May pipila ka tawo nga nagbalita kaniya nga may dakong panon sa katawhan gikan sa Edomea tabok sa Patayng Dagat nga miabot sa Asasontamar o Enggadi aron sa pagpakiggubat kaniya.
3: Nalisang si Josafat ug midangop siya sa Ginoo . Gimandoan niya ang tibuok Juda sa pagpuasa.
4: Busa ang katawhan sa Juda nagtigom aron sa pagpakitabang sa Ginoo . Ang katawhan gikan sa tanang siyudad sa Juda miadto sa Jerusalem sa pagpangaliyupo sa Ginoo .
5: Unya si Josafat mitindog taliwala sa nagkatigom nga katawhan sa Juda ug sa Jerusalem didto sa Templo sa Ginoo atubangan sa bag-ong hawanan.
6: Miingon siya, O Ginoo , Dios sa among katigulangan, ikaw ang Dios nga anaa sa langit. Ubos sa imong pagmando ang tanang nasod. Anaa kanimo ang tanang gahom busa walay mosukol kanimo nga molampos.
7: Giabog mo, O Dios, ang mga nagpuyo niining yutaa aron ang imong katawhan, ang Israel, makapanag-iya niining yuta nga imong gihatag sa mga kaliwat ni Abraham nga imong higala.
8: Ania na sila magpuyo ug gitukoran ka nilag templo aron pagpasidungog sa imong ngalan. Nag-ingon sila,
9: Kon moabot kanamo ang kadaot, ang gubat, ang silot, kamatay o gutom, moanhi kami dinhi sa Templo kay ania man dinhi ang imong presensya. Motuaw kami kanimo sa panahon nga magkalisodlisod kami ug imo kaming tubagon ug luwason.
10: Karon nakita mo ang katawhan sa Ammon, sa Moab ug sa Edomea nga wala nimo ipasulong sa Israel sa dihang gikan sila sa Ehipto, busa ilang gisayloan ug wala nila pamatya.
11: Apan karon, ang ilang gibalos mao ang pagsulong aron paghingilin kanamo niining imong yuta nga imong gihatag kanamo.
12: O Dios, dili mo ba diay sila silotan? Wala kami mahimo batok niining dakong panon sa katawhan nga misulong kanamo. Wala kami masayod kon unsay angay namong buhaton apan misalig kami kanimo.
13: Ang tanang kalalakin-an sa Juda uban sa ilang mga kabataan ug mga asawa mitindog atubangan sa Ginoo .
14: Unya mikunsad ang espiritu sa Ginoo kang Jahaziel nga anak ni Zacarias nga anak ni Benaias nga anak ni Jeiel nga anak ni Matanias nga usa ka Levita nga kaliwat ni Asaf.
15: Ug miingon siya, Pamati kamo, katawhan sa Juda ug mga taga-Jerusalem, ug ikaw, talahurong hari. Nag-ingon ang Ginoo nga dili kamo angay malisang ug maluya tungod sa kadako sa panon sa kaaway nga misulong kaninyo kay ang gubat dili inyo kondili iya sa Dios.
16: Ugma dasdas kamo kanila inigtungas nila sa Sis. Inyo silang makit-an sa daplin sa walog sa sidlakang dapit sa kamingawan sa Jeruel.
17: Dili kinahanglang makiggubat kamo kanila. Pabilin kamo sa inyong nahimutangan ug paghilom aron masaksihan ninyo ang kadaogan nga himoon sa Ginoo alang kaninyo. Ayaw kamo kahadlok. Ugma dasdas kamo kanila ug ubanan kamo sa Ginoo .
18: Unya miyuko si Josafat, ang nawong sangko sa yuta, ug ang tanang lumolupyo sa Juda ug sa Jerusalem nanghapa sa yuta atubangan sa Ginoo ug misimba sila kaniya.
19: Ang mga Levita nga mga kaliwat ni Kohat ug ni Korah nanindog sa pagdayeg sa Ginoo , ang Dios sa Israel, sa kusog kaayong tingog.
20: Unya sayo sa buntag miadto sila sa kamingawan sa Tecoa ug samtang nanglakaw sila, miingon si Josafat, Pamati kamo kanako, katawhan sa Juda ug sa Jerusalem! Salig kamo sa Ginoo nga inyong Dios ug malig-on kamo. Tuo kamo sa iyang mga propeta ug magmalampuson kamo.
21: Human siya makigsabot sa katawhan, nagpili siyag mga tawo aron maoy mag-awit alang sa Ginoo nga magsul-ob ug sagradong bisti. Samtang nag-una sila sa kasundalohan, mao kini ang ilang giawit
: Pasalamati ninyo ang Ginoo
: kay ang iyang gugma molungtad hangtod sa kahangtoran.
22: Sa dihang nagsugod na sila pag-awit ug pagdayeg sa Ginoo , gilibog sa Ginoo ang kasundalohan sa Ammon, sa Moab ug sa Edomea nga misulong sa Juda ug naparot sila.
23: Kay ang kasundalohan sa Ammon ug sa Moab miunay man sa pagpakig-away sa taga-Edomea ug sa nahurot na nilag pamatay ang taga-Edomea, sila na usab ang nag-unay sa pagpinatyanay hangtod nga nangahurot silag kamatay.
24: Sa pag-abot sa katawhan sa Juda didto sa bantayang-tore sa kamingawan, nakita nila ang mga patayng lawas nga nagkatag sa yuta. Wala gayoy bisan usa nga nakaikyas.
25: Si Josafat ug ang iyang mga tawo miasdang aron pagpanguha sa daghan kaayong mga kabtangan ug nakita nila ang daghan kaayo nga kahayopan, mga konsumo, bisti ug uban pang butang nga mahalon. Tungod sa kadaghan niini wala nila mahurot pagdala ang tanan. Tulo ka adlaw ang ilang pagpanghipos sa mga butang tungod sa kadaghan niini.
26: Sa ikaupat nga adlaw nagtigom sila didto sa Walog sa Beraca ug didto gidayeg nila ang Ginoo . Busa hangtod karon ginganlag Walog sa Beraca ang maong dapit.
27: Unya namauli ang tanang tawo sa Juda ug sa Jerusalem. Nag-una kanila si Josafat ug malipayon sila tungod sa gihimo sa Ginoo ngadto sa ilang mga kaaway.
28: Mipauli sila sa Jerusalem ug miadto sila sa Templo sa Ginoo ug didto gitugtog nila ang mga alpa, lira ug trumpeta.
29: Giabot ug kahadlok sa Dios ang tanang gingharian sa ubang kanasoran sa pagkabalita nila nga ang Ginoo maoy nakig-away batok sa mga kaaway sa Israel.
30: Busa nakabaton ug kalinaw ang gingharian ni Josafat kay sa tanang bahin gihatagan man siyag kalinaw sa iyang Dios.
31: Busa naghari si Josafat sa Juda. Nagpanuigon siyag 35 sa pagsugod niyag hari ug naghari siya sulod sa 25 ka tuig didto sa Jerusalem. Ang iyang inahan mao si Asuba nga anak ni Shilhi.
32: Gisunod niya ang panig-ingnan sa iyang amahan nga si Asa sa hingpit gayod ug gibuhat niya ang matarong sa atubangan sa Ginoo .
33: Hinuon nagpabilin ang mga halaran sa mga diosdios kay ang mga taga-Juda wala pa may bug-os nga paghigugma sa Dios sa ilang katigulangan.
34: Ang ubang nahimo ni Josafat sukad sa sinugdan hangtod nga namatay siya nahisulat sa Kasaysayan ni Jehu nga anak ni Hanani nga kabahin sa Kasaysayan sa mga Hari sa Israel.
35: Human niini si Josafat nakig-abin kang Ahasias, ang hari sa Israel nga daotan kaayo.
36: Nagtambayayong sila sa paghimog mga barko nga magpanawan sa dagkong kadagatan ug didto nila kini himoa sa Esion-geber.
37: Unya si Eliezer nga anak ni Dodabahu nga taga-Maresa nanagna batok kang Josafat. Miingon siya, Kay nakig-abin ka man kang Ahasias, gun-obon sa Ginoo ang imong binuhat. Ug nangatundag gayod ang maong mga barko ug wala na makalawig.