1: Pasalamati ang Ginoo ,
: isangyaw ang iyang pagkagamhanan!
: Ipaila sa mga nasod ang iyang nahimo.
2: Awiti siya, awiti siyag mga pagdayeg;
: isugilon ang mga kahibulongang butang nga iyang nabuhat!
3: Paglipay nga kita iyaha;
: paglipay kamong tanan nga nagsimba sa Ginoo ;
4: pakitabang kamo sa Ginoo ;
: simbaha siya kanunay.
5: Hinumdomi ang mga kahibulongang butang nga iyang nabuhat,
: ang iyang mga milagro ug ang iyang mga hukom,
6: kamong mga kaliwat ni Abraham nga iyang sulugoon,
: kamong mga kaliwat ni Jacob, ang pinili niya.
7: Ang Ginoo , mao ang atong Dios;
: ang iyang pagbuot gituman sa tibuok kalibotan.
8: Tumanon niya kanunay ang kasabotan nga iyang gipasiugdahan,
: ang iyang mga saad alang sa libo ka kaliwatan.
9: Tumanon niya ang kasabotan
: nga gihimo niya uban kang Abraham ug ang iyang saad kang Isaac.
10: Gilig-on niya ang maong saad ngadto kang Jacob
: ug gihimong walay kataposang kasabotan uban kang Israel.
11: Miingon siya, Ihatag ko kanimo ang yuta sa Canaan;
: ikaw nay tag-iya niini.
12: Sa dihang diyutay pa ang katawhan sa Dios,
: mga langyaw sila sa yuta sa Canaan.
13: Naglatagaw sila sa kanasoran
: ug sa mga gingharian.
14: Apan wala motugot ang Dios nga daugdaogon sila.
: Gibadlong niya ang mga hari tungod kanila.
15: Miingon siya, Ayaw ninyo hilabti ang akong mga pinili;
: ayaw pasipad-i ang akong mga propeta.
16: Sa dihang gipadala niya ang gutom ngadto sa ilang nasod
: ug gikuha niya ang tanan nilang pagkaon,
17: gipadala na niya pag-una
: si Jose nga nabaligya ingon nga ulipon.
18: Nasamad sa hugot nga kadena ang iyang mga tiil,
: ug gisul-obag argulyang puthaw ang iyang liog
19: hangtod nga natuman ang iyang gitagna.
: Ang pulong sa Ginoo nagmatuod nga wala siya magbakak.
20: Unya gipabuhian siya sa hari sa Ehipto;
: giluwas siya sa nagmando sa kanasoran.
21: Gihimo siyang pangulo sa kagamhanan
: ug maoy gihimong magbubuot sa tibuok yuta.
22: Gihatagan siyag hingpit nga gahom sa pagmando sa mga opisyal sa hari,
: ug gahom sa pagtudlo sa iyang mga magtatambag.
23: Unya miadto si Jacob sa Ehipto
: ug mipuyo siya didto.
24: Gipasanay sa Ginoo ang iyang katawhan
: ug gihimo silang lig-on pa kay sa ilang mga kaaway.
25: Gihimo niya nga kasilagan ang iyang katawhan sa mga Ehiptohanon
: ug gitugotan sila nga limbongan ang iyang mga sulugoon.
26: Unya gipadala niya si Moises nga iyang sulugoon
: ug si Aaron nga iyang gipili.
27: Gihimo nila ang gamhanang mga buhat sa Dios,
: ug naghimo silag mga milagro didto sa Ehipto.
28: Gipadad-an sa Dios ug kangitngit ang Ehipto
: apan ang mga Ehiptohanon wala motuman sa iyang sugo.
29: Gihimo niyang dugo ang ilang mga suba,
: ug gipatay niya ang tanan nilang isda.
30: Ang ilang nasod napuno sa mga baki
: bisan gani ang palasyo sa hari.
31: Mimando ang Dios
: ug napuno sa langaw ug tagnok ang tibuok nasod.
32: Gipaulanan niyag yelo ang ilang yuta ug gipalipakan;
33: gilaglag niya ang mga parasan ug mga igera
: ug gipamali ang kakahoyan.
34: Mimando siya ug nanungha ang mga dulon nga dili maihap tungod sa kadaghan;
35: gipangaon nila ang mga tanom
: ingon man ang mga abot sa yuta.
36: Gipatay niya ang mga panganayng anak nga lalaki sa tanang banay sa Ehipto.
37: Unya gidala niya ang mga Israelita gawas sa Ehipto.
: Gidala nila ang mga plata ug bulawan
: ug silang tanan lig-on ug maayog lawas.
38: Nalipay ang mga Ehiptohanon sa pagbiya na nila
: kay nahadlok man sila kanila.
39: Gitabonan sa Dios ug panganod ang iyang katawhan
: ug gihatagag kalayo nga mag-iwag kanila sa gabii.
40: Nangayo sila ug gipadad-an silag mga buntog;
: gihatagan niya silag pagkaon gikan sa langit aron mabusog sila.
41: Gipaliki niya ang usa ka bato
: ug mibul-og gikan niini ang tubig
: ug midagayday kini ngadto sa kamingawan sama sa suba.
42: Gihinumdoman niya ang balaan niyang saad
: kang Abraham nga iyang sulugoon.
43: Sa ingon niini gipagawas niya ang iyang katawhan nga nanag-awit,
: ang pinili niyang katawhan uban sa singgit sa kalipay.
44: Gihatag niya kanila ang mga yuta sa mga langyaw ingon man ang ilang kaumahan,
45: aron ang iyang katawhan
: magtuman sa iyang mga balaod
: ug magtamod sa iyang mga sugo.
: Dayga ang Ginoo !