1: Kini ang mensahe nga gisulti sa Ginoo kang Joel nga anak ni Petuel
2: Pamatia ninyo kini, kamong mga hamtong na
: ingon man kamong tanang nagpuyo sa Juda.
: May nahitabo na ba nga sama niini sa inyong panahon
: o sa panahon sa inyong katigulangan?
3: Isugilon kini ngadto sa inyong mga anak,
: aron isugilon usab nila kini sa ilang mga anak,
: nga mosugilon usab niini sa ilang mga kaliwat.
4: Nagbanosbanos paghugpa sa mga tanom ang mga panon sa dulon.
: Ang mga tanom nga salin sa mga dulon, gihurot pagkaon sa mga lukton.
5: Pagmata na ug panghilak, kamong mga palahubog;
: danguyngoy kamong mga palainom kay wala nay ubas nga himoong bino.
6: Gihugpaan sa bagang panon sa dulon ang atong kayutaan;
: gamhanan sila ug dili maihap;
: hait silag ngipon sama sa liyon.
7: Gihurot nilag kaon ang atong kaparasan
: ug gipangpanitan ang mga kahoyng igera,
: busa nangaputi na ang mga sanga niini.
8: Panghilak kamo sama sa dalagang nagbangotan
: tungod sa namatay niyang pamanhonon.
9: Wala nay trigo o bino nga ikahalad didto sa Templo;
: nagbangotan ang mga pari kay wala na man silay ihalad ngadto sa Ginoo .
10: Nangaupaw ang kaumahan,
: ug nagbangotan ang yuta kay nadaot man ang mga trigo;
: mikaging ang mga ubas ug nangalaya ang mga olibo.
11: Pagsubo kamong mga mag-uuma;
: panghilak kamong tig-atiman sa parasan,
: kay ang trigo, ang sebada ug ang tanang tanom nahurot ug kadaot.
12: Patay na ang mga paras, nangalaya usab ang mga igera,
: ingon man ang mga granada, palmera, mansanas ug ang tanang kahoy sa kaumahan,
: ug nawad-ag kalipay ang katawhan.
13: Kamong mga pari nga nag-alagad diha sa halaran sa Dios,
: pagsul-ob kamog sako ug panghilak kamo.
: Pangadto kamo sa Templo ug pagbangotan didto sa tibuok gabii,
: kay wala nay trigo o bino nga ikahalad ngadto sa inyong Dios.
14: Awhaga ang katawhan sa pagpuasa, ug pagtigom kamo;
: tigoma usab ang mga kadagkoan ug ang tanang nagpuyo sa Juda didto sa Templo sa Ginoo nga inyong Dios ug sangpita siya.
15: Hapit na moabot ang adlaw sa Ginoo ,
: ug magdala kinig kalaglagan gikan sa Labing Gamhanan.
: Pagkamakalilisang sa maong adlaw!
16: Wala kitay nahimo sa dihang gilaglag ang atong mga tanom.
: Nahanaw ang kalipay diha sa Templo sa atong Dios.
17: Nanguyos ang mga binhi nga gipugas
: ug wala na kitay maani.
: Nangaguba na ang walay sulod nga mga kamalig.
18: Nag-inga ang mga baka sa kaguol
: sanglit wala na man silay masibsib.
: Nag-antos usab ang panon sa mga karnero.
19: Nagsangpit ako kanimo, O Ginoo ,
: kay nangalaya na ang mga balili,
: ug ang kakahoyan napagba sa kalayo.
20: Nagtuaw kanimo bisan gani ang mga ihalas nga mananap
: kay nangahubas na man ang mga suba,
: ug nangasunog na ang mga sagbot sa mga kamingawan.