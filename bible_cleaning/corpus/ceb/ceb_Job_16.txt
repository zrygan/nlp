1: Miingon si Job
2: Nakadungog na ako ug mga sulti nga sama niana.
: Ang inyong gitawag ug pagdasig usa hinuon ka pagsakit.
3: Dili na ba lang kamo mohunong pagsulti?
: Kamo ra bay may katungod pagsulti?
4: Kon kamo pay ania sa akong dapit ug akoy anaa sa inyo,
: makasulti usab ako nianang tanan nga inyong gipanulti.
: Makalingolingo usab ako kaninyo,
: ug lumsan ko kamo sa baha sa mga pulong.
5: Makahimo ako pagdasig kaninyo pinaagi sa tambag,
: ug makahimo usab ako sa pagsulti kanunay aron paghupay sa inyong kaguol.
6: Apan dili makatabang ang akong pagsulti,
: ug kon magpakahilom lang ako,
: dili usab kini makahupay sa gibati kong kasakit.
7: Gilisudlisod ako sa Dios
: ug gitugot niya nga pamatyon ang akong panimalay.
8: Gipahiyos niya ako;
: bukog na lang akog panit,
: ug giisip kini sa mga tawo
: nga kamatuoran nga ako sad-an.
9: Giwataswatas ako sa Dios nga nagpangagot,
: ug gisigaan sa iyang mga mata tungod sa iyang kapungot.
10: Giwataswatas ako sa mga tawo;
: gipunsisokan nila ako ug gitabangag tamparos.
11: Gitugyan ako sa Dios ngadto sa mga daotan.
12: Kaniadto nagpuyo ako nga malinawon,
: apan iya akong gituok ug giwisiwisi ug gidugmok.
: Gihimo lang ako niyang ig-onon,
13: ug sa walay kukaluoy gipana niya ako sa luyogluyo
: mga udyong nga molagbas ug mosamad;
: bisan pa niini siya wala maluoy.
14: Gisamaran ako niya sa makadaghan,
: miataki siya kanako daw sundalo nga labihang sukoa.
15: Nagbangotan ako ug nagbistig sako,
: ug naglingkod sa yuta nga dili na makasukol.
16: Napula na ang akong nawong sa pagpunayg hilak,
: ug nanghubag ug nanglagom ang akong mga mata,
17: bisag wala akoy daotan nga nahimo,
: ug kinasingkasing ang akong pag-ampo sa Dios.
18: O Yuta, ayaw tagoi ang mga kasaypanan nga gihimo ngari kanako!
: Ayaw itugot nga mahilom lang ang akong pagpangita sa hustisya!
19: Didto sa langit may mobarog
: sa pagpanalipod kanako.
20: Nagtamay kanako ang akong mga higala;
: nagpaagas ug luha ang akong mga mata ngadto sa Dios.
21: Buot ko nga may molaban kanako atubangan sa Dios,
: sama sa tawo nga molaban sa iyang higala.
22: Hapit na matapos ang akong kinabuhi
: ug mobiya ako sa wala nay pagbalik.