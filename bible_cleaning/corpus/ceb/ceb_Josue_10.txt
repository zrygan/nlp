1: Si Adonizedec, ang hari sa Jerusalem, nakabalita nga nailog ni Josue ang Ai ug nga gilaglag niya kini sa hingpit ug gipatay ang hari niini ingon sa gibuhat niya sa Jerico ug sa hari niini. Nakabalita usab siya nga ang katawhan sa Gibeon nakigdait sa mga Israelita ug nagpuyo na uban kanila.
2: Nalisang pag-ayo ang katawhan sa Jerusalem tungod kay ang Gibeon usa man ka siyudad nga dako pa kay sa Ai ug ang mga sundalo niini maisog.
3: Busa nagpadalag mensahe si Adonizedec ngadto kang Oham nga hari sa Hebron, kang Piram nga hari sa Jarmut, kang Jafia, nga hari sa Lakis ug kang Dabir nga hari sa Eglon
4: Dali kamo ngari ug tabangi ako pagsulong sa Gibeon tungod kay ang iyang katawhan nakigdait kang Josue ug sa katawhan sa Israel.
5: Kining lima ka hari nga Amorihanon: ang mga hari sa Jerusalem, sa Hebron, sa Jarmut, sa Lakis ug sa Eglon nagtigom uban sa tanan nilang kasundalohan ug gilibotan nila ang Gibeon ug giataki.
6: Ang mga lumolupyo sa Gibeon nagsugog mga tawo ngadto kang Josue sa kampo sa Gilgal sa pag-ingon, Ayaw kamig pasagdi! Ngari kamo dayon ug tabangi kami! Luwasa kami! Ang tanang hari nga Amorihanon sa mga siyudad sa kabungtoran naghiusa batok kanamo!
7: Busa si Josue ug ang tanan niyang kasundalohan migikan sa Gilgal.
8: Ug giingnan siya sa Ginoo , Ayaw kahadlok kanila. Gitugyan ko na kaninyo ang kadaogan. Walay usa kanila nga makasanta kaninyo.
9: Sa tibuok gabii mipadayon paglakaw si Josue ug ang iyang kasundalohan gikan sa Gilgal ug gikalitan niya pagsulong sila.
10: Gilisang sa Ginoo ang mga kaaway sa pagkakita nila sa kasundalohan sa Israel. Ug gipamatay sa mga Israelita ang ilang mga kaaway didto sa Gibeon ug gigukod nila sila ngadto sa ubos nga agianan sa bukid sa Bet Horon sangko sa habagatan sa Aseka ug Makeda.
11: Samtang misibog sila lugsong sa Bet Horon ngadto sa Aseka, gipaulanan sila sa Ginoo ug dagkong yelo ug nangamatay sila. Mas daghan pa ang nangamatay gumikan sa yelo kay sa napatay sa mga Israelita.
12: Sa adlaw nga gihatagan sa Ginoo ug kadaogan ang Israel batok sa mga Amorihanon, si Josue misulti sa Ginoo atubangan sa mga Israelita
: Adlaw, hunong diha tungod
: sa Gibeon;
: Bulan, hunong ibabaw sa
: Walog sa Ayalon.
13: Ang adlaw ug ang bulan mihunong hangtod nga nabuntog sa mga Israelita ang ilang mga kaaway. Nasulat kini sa Basahon ni Jasar. Mihunong ang adlaw sa kinatung-an sa langit ug wala mosalop sa tibuok adlaw.
14: Wala pa gayod mahitabo sukad masukad nga ang Ginoo misugot sa mando sa tawo kay ang Ginoo nakig-away man dapig sa mga Israelita.
15: Unya si Josue ug ang kasundalohan sa Israel mibalik sa kampo sa Gilgal.
16: Miikyas ang lima ka hari ug nanago sa langub sa Makeda.
17: May nakakita kanila nga mitago didto ug gisuginlan si Josue mahitungod niini.
18: Busa miingon si Josue, Paligirig dagkong bato aron matak-opan ang baba sa langub. Paguwardiyahi kini
19: apan ayaw kamog pabilin didto. Gukda ang mga kaaway ug atakiha sila gikan sa likod. Ayaw silag paadtoa sa ilang siyudad! Ang Ginoo nga inyong Dios naghatag kaninyog kadaogan batok kanila.
20: Gipamatay sila ni Josue ug sa mga tawo sa Israel ug ang wala mapatay nakaikyas sulod sa mga kota sa ilang siyudad.
21: Ang mga sundalo ni Josue wala maunsa ug mibalik sila kaniya didto sa kampo sa Makeda.
: Walay si bisan kinsa nga nangahas pagsulti batok sa Israel.
22: Unya miingon si Josue, Ablihi ang baba sa langub ug dad-a ngari kanako ang lima ka hari.
23: Gituman nila kini. Gikuha nila ang mga hari sa Jerusalem, sa Hebron, sa Jarmut, sa Lakis ug sa Eglon.
24: Sa nadala na ngadto kang Josue ang mga hari, gitigom niya ang tanang tawo sa Israel ug giingnan niya ang iyang mga opisyal nga kuyog kaniya, Ngari kamo ug yataki ang mga liog niining mga haria. Ila kining gibuhat.
25: Unya miingon si Josue kanila, Ayaw kamo kahadlok o kaluya. Lig-ona ang inyong kaugalingon ug pagmaisogon kay buhaton kini sa Ginoo sa tanan ninyong kaaway.
26: Unya gipatay ni Josue ang mga hari ug gibitay nila didto sa lima ka kahoy diin gipasagdan sila hangtod sa pagkahapon.
27: Pagsalop sa adlaw gipakuha ni Josue ang mga patayng lawas ug gipalabay ngadto sa langub diin sila mitago. Unya gibutangag dagkong mga bato ang baba sa langub ug atua pa kini didto.
28: Nianang adlawa gisulong ug gibuntog ni Josue ang Makeda ug ang hari niini. Gipatay niya ang tanang tawo sa siyudad. Gibuhat niya sa hari sa Makeda ang gibuhat niya sa hari sa Jerico.
29: Human niini, si Josue ug ang kasundalohan sa Israel mipadayon gikan sa Makeda ngadto sa Libna ug gisulong kini.
30: Gihatagan na usab sa Ginoo ang mga Israelita ug kadaogan batok niining siyudara ug sa iyang hari. Gipatay gayod niya ang tanang tawo niining dapita. Gibuhat niya ngadto sa hari sa Libna ang gibuhat niya sa hari sa Jerico.
31: Human niini, si Josue ug ang kasundalohan sa Israel mipadayon gikan sa Libna ngadto sa Lakis. Gilibotan kini nila ug giataki.
32: Gihatag sa Ginoo ang kadaogan ngadto sa mga Israelita batok sa Lakis sa ikaduhang adlaw sa gubat. Sama sa gibuhat niya sa Libna, gipatay niya ang tanang tawo.
33: Unya si Horam, ang hari sa Gaser, miadto aron pagtabang sa Lakis apan siya ug ang iyang katawhan gibuntog ni Josue ug gipamatay silang tanan.
34: Human niini, si Josue ug ang kasundalohan sa Israel mipadayon gikan sa Lakis ngadto sa Eglon. Gilibotan nila kini ug giataki.
35: Sa maong adlaw gibuntog kini nila ug gipatay ang tanang tawo niini sama sa gibuhat niya sa Lakis.
36: Human niini, si Josue ug ang kasundalohan sa Israel mipadayon gikan sa Eglon ngadto sa kabungtoran sa Hebron. Gisulong nila kini,
37: ug giilog. Gipatay nila ang hari ug ang tanang tawo sa siyudad ingon man ang silingang kalungsoran. Gihukman ni Josue nga laglagon sa hingpit ang siyudad ingon sa gibuhat niya sa Eglon ug walay gibilin nga buhi.
38: Unya si Josue ug ang kasundalohan sa Israel mibalik sa Dabir ug giataki kini.
39: Giilog niya kini uban sa hari niini ug ang tanang kasikbit nga kalungsoran. Gipatay nila ang tanang tawo. Gibuhat ni Josue sa Dabir ug sa hari niini ang gibuhat niya sa Hebron, sa Libna ug sa mga hari niini.
40: Giilog ni Josue ang tibuok yuta. Gibuntog niya ang mga hari sa mga siyudad sa kabungtoran, ang dapit sa Negeb, ang siyudad sa kapatagan ug ang didto sa ubos sa kabungtoran. Wala siyay gibiling buhi sumala sa sugo sa Ginoo nga Dios sa Israel.
41: Gibuntog sila ni Josue gikan sa Cades Barnea sa habagatan ngadto sa Gaza duol sa baybayon, lakip sa tanang dapit sa kabungtoran sa Gosen ngadto sa amihanan dapit sa Gibeon.
42: Gibuntog ni Josue kining tanang hari ug ang ilang mga teritoryo sulod sa usa ka pagsulong tungod kay ang Ginoo nga Dios sa Israel nakig-away man alang sa Israel.
43: Human niini, si Josue ug ang kasundalohan sa Israel mibalik sa kampo sa Gilgal.