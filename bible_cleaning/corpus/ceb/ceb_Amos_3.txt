1: Katawhan sa Israel, pamatia kining mensahe nga gisulti sa Ginoo batok kaninyo nga iyang gikuha gikan sa Ehipto
2: Sa tanang katawhan sa kalibotan kamo lamang ang akong gipili ug gimahal. Busa silotan ko kamo tungod sa tanan ninyong sala.
3: Magkuyog ba ang duha ka tawo
: gawas kon sila magkasabot?
4: Mongulob ba ang liyon diha sa lasang gawas kon makakaplag kinig tukbonon?
: Motingog ba ang itoy nga liyon diha sa iyang puy-anan
: gawas kon siya makatukob?
5: Makuha ba sa lit-ag ang usa ka langgam
: kon walay paon niini?
: Molibkas ba ang lit-ag
: gawas kon may mopalibkas niini?
6: Mahitabo bang dili mahadlok ang katawhan
: kon patingogon ang trumpeta diha sa usa ka siyudad?
: May makalilisang bang mahitabo sa usa ka siyudad
: kon dili ang Ginoo maoy mohimo niini?
7: Sa pagkatinuod, ang tanang himoon sa Ginoong Dios
: ipahibalo gayod niya sa iyang mga alagad nga mga propeta.
8: Kinsay dili mahadlok
: kon mongulob na ang liyon?
: Kon ang Ginoong Dios maoy mosulti,
: kinsay makapugong sa pagsangyaw sa iyang mensahe?
9: Sultihi ang mga nagpuyo sa mga palasyo sa Asdod ug sa Ehipto: Pagtigom kamo didto sa kabukiran sa Samaria ug tan-awa ninyo ang dakong kagubot didto ug ang mga pagdaugdaog nga gihimo diha sa siyudad.
10: Ang Ginoo nag-ingon, Gipuno niining mga tawhana ang ilang mga balay sa mga butang nga ilang tinulis. Wala sila masayod kon unsaon pagkinabuhig matarong.
11: Busa libotan sa kaaway ang ilang yuta, gub-on ang ilang mga panalipod ug lungkabon ang harianon nilang mga balay.
12: Ang Ginoo nag-ingon, Sama nga mao ray masakmit sa magbalantay sa karnero ang duha ka tiil o usa ka dalunggan sa karnero nga gitukob sa liyon, pipila ra usab ang maluwas sa mga tawo sa Samaria nga karon naglingkudlingkod sa mga mahalong lingkoranan.
13: Pamati ug pasidan-i ang mga kaliwat ni Jacob, nag-ingon ang Ginoong Dios , ang Dios nga Labing Gamhanan.
14: Sa adlaw nga silotan ko ang katawhan sa Israel tungod sa ilang mga sala, gun-obon ko ang mga halaran sa Betel. Ang mga sungaysungay sa halaran putlon ug mahulog sa yuta.
15: Gun-obon ko ang mga balay alang sa tingtugnaw ug ang mga balay alang sa ting-init. Ug ang mga balay nga gidayandayanan ug mga tango sa elepante magun-ob gayod ug ang dagkong balay mangaguba.