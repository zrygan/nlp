1: Gipakita ako sa Ginoong Dios ug usa ka panan-awon. Nakita ko siya nga naghimog usa ka panon nga dulon human magalab ang kumpay nga bahin sa hari ug ang pinutlan misugod na usab pagtubo.
2: Ug nakita ko usab ang mga dulon human nila kan-a ang tanang lunhawng sagbot sa yuta ug miingon ako, O Ginoong Dios , pasayloa ang Israel! Unsaon pa man nila pagpakabuhi? Luya ug diyutay ra sila kaayo.
3: Giusab sa Ginoo ang iyang hukom ug miingon, Dili mahitabo ang imong nakita.
4: Gipakita ako Ginoong Dios ug laing panan-awon. Nakita ko siya nga nangandam pagsilot sa iyang katawhan pinaagi sa kalayo. Gisunog sa kalayo ang dakong dagat ingon man ang yuta.
5: Unya miingon ako, O Ginoong Dios hunonga intawon kini! Dili makasugakod ang Israel. Diyutay ra sila ug luya kaayo.
6: Giusab sa Ginoo ang iyang hukom ug miingon, Dili usab kini mahitabo.
7: Gipakita kanako sa Ginoo kining panan-awon. Nakita ko siya nga nagtindog tupad sa usa ka paril ug nagkupot siyag tunton.
8: Nangutana siya kanako, Amos, unsa may imong nakita?
: Tunton, mitubag ako.
: Unya miingon siya, Tan-awa, gigamitan kog tunton ang akong katawhan nga Israel ug hiwi gayod sila. Dili na mausab ang akong hunahuna bahin sa pagsilot kanila.
9: Ang mga dapit diin nagsimba ang mga kaliwat ni Isaac gub-on ug gun-obon ang mga balaang dapit sa Israel. Pinaagi sa gubat puohon ko ang mga kaliwat ni Hari Jeroboam.
10: Unya si Amasias, ang pari sa Betel, mitaho kang Jeroboam nga hari sa Israel, Si Amos naglaraw pagpatay kanimo taliwala sa katawhan sa Israel. Ang iyang mga pakigpulong makabungkag sa nasod.
11: Mao kini ang iyang giingon, Si Jeroboam mamatay sa gubat ug mabihag ang katawhan sa Israel.
12: Ug si Amasias miingon kang Amos, Igo na, propeta! Balik ngadto sa yuta sa Juda ug panginabuhi didto pinaagi sa imong pagpanagna.
13: Ayaw na panagna dinhi sa Betel kay mao kini ang dapit diin mosimba ang hari ug ania dinhi ang nasodnong templo.
14: Si Amos mitubag, Dili ako propeta nga modawat ug bayad ug dili ako sakop sa pundok sa mga propeta. Magbalantay ako sa mga hayop ug tig-atiman sa mga kahoyng igera.
15: Apan gikuha ako sa Ginoo gikan sa akong pagkamagbalantay sa karnero ug gisugo ako pagsulti ngadto sa iyang katawhan, ang Israel.
16: Busa pamati kamo sa isulti sa Ginoo . Gidid-an mo ako sa pagwali batok sa katawhan sa Israel ug sa mga kaliwat ni Isaac.
17: Tungod kay miingon ka man niana, Amasias, ang Ginoo nag-ingon kanimo, Ang imong asawa magbaligya sa iyang unod diha sa siyudad ug ang imong mga anak mangamatay sa gubat. Mabahinbahin ang imong yuta ug ihatag ngadto sa laing mga tawo ug ikaw mismo mamatay didto sa laing yuta. Ang katawhan sa Israel mabihag gayod ngadto sa laing nasod.