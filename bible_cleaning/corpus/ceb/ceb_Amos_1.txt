1: Mao kini ang giingon ni Amos nga usa ka magbalantay sa karnero sa lungsod sa Tekoa. Gipadayag sa Dios kining maong mensahe mahitungod sa Israel ngadto kang Amos, duha ka tuig sa wala pa ang linog sa panahon nga si Uzias maoy hari sa Juda ug si Jeroboam nga anak ni Joas maoy hari sa Israel.
2: Si Amos miingon,
: Ang Ginoo nagpadahunog sa iyang tingog gikan sa Sion,
: ug milanog kini gikan sa Jerusalem,
: ug nangalaya ang mga sibsibanan ingon man ang mga sagbot sa Bukid sa Carmel.
3: Ang Ginoo nag-ingon, Ang katawhan sa Damasco nagpadayon sa pagpakasala. Silotan ko gayod sila kay gidaugdaog nila pag-ayo ang mga lumolupyo sa Gilead.
4: Busa paulanan kog kalayo ang palasyo nga gitukod ni Hari Hasael ug sunogon ko ang mga kota ni Hari Benhadad.
5: Gun-obon ko ang trangka sa ganghaan sa Damasco ug hinginlan ko ang mga nagpuyo sa Walog sa Aben ug ang pangulo sa Bet-eden. Ang katawhan sa Siria bihagon ngadto sa Kir.
6: Ang Ginoo nag-ingon, Ang mga nagpuyo sa Gaza nagpadayon sa pagpakasala. Silotan ko gayod sila kay namihag man silag katawhan ug gitugyan nila ngadto sa Edomea.
7: Busa paulanan kog kalayo ang kota sa Gaza aron masunog ang mga kota sa siyudad.
8: Bihagon ko ang mga pangulo sa mga siyudad sa Asdod ug Ascalon. Silotan ko ang siyudad sa Ekron ug mangamatay ang tanang Filistihanon nga mahibilin.
9: Ang Ginoo nag-ingon, Ang katawhan sa Tiro nagpadayon sa pagpakasala. Silotan ko gayod sila kay namihag man silag katawhan ngadto sa Edomea ug wala nila tumana ang kasabotan sa panaghigalaay.
10: Busa paulanan kog kalayo ang paril sa Tiro aron masunog ang mga kota sa siyudad.
11: Ang Ginoo nag-ingon, Ang katawhan sa Edomea nagpadayon sa pagpakasala. Silotan ko gayod sila kay gigukod man nila ang ilang mga kadugo nga mga Israelita sa walay kukaluoy. Walay kinutoban ang ilang kasuko ug wala nila kini palunga.
12: Busa paulanan kog kalayo ang Teman ug sunogon ko ang mga kota sa Bozra.
13: Ang Ginoo nag-ingon, Ang katawhan sa Ammon nagpadayon sa pagpakasala. Silotan ko gayod sila kay sa ilang kahakog sa pagpanag-iyag yuta, gipangyasyasan nila ang mga babayeng mabdos didto sa Gilead.
14: Busa sunogon ko ang paril sa Raba aron masunog ang mga kota sa siyudad. Maninggit sila sa adlaw sa gubat ug ang kabangis sa ilang panag-away sama sa bagyo.
15: Mabihag ang ilang hari ug ang ilang mga pangulo.