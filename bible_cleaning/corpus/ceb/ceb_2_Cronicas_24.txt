1: Si Joas nagpanuigon ug pito sa pagsugod niyag hari sa Juda ug naghari siya sulod sa 40 ka tuig didto sa Jerusalem. Ang inahan niya mao si Sebia nga taga-Berseba.
2: Gibuhat ni Joas ang matarong sa atubangan sa Ginoo samtang si Jehoiada maoy pari.
3: Gihatagan siya ni Jehoiada ug duha ka asawa ug siya may mga anak nga lalaki ug babaye.
4: Sa taudtaod na siyang naghari nakahukom si Joas sa pag-ayo sa Templo sa Ginoo .
5: Gitigom niya ang mga pari ug mga Levita ug giingnan niya, Pangadto kamo sa mga siyudad sa Juda ug pangayoi ang katawhan ug tinuig nga buhis sa Israel aron ipaayo sa Templo. Kinahanglan dalion ninyo kini. Apan wala kini dalia sa mga Levita.
6: Busa gipatawag sa hari si Jehoiada, ang ilang pangulo, ug giingnan niya, Nganong wala man nimo sugoa ang mga Levita pagkuha gikan sa Juda ug sa Jerusalem sa mga buhis nga gipahamtang ni Moises, ang alagad sa Ginoo , alang sa Tolda nga Tagboanan?
7: Kay gilungkab man sa mga sakop niadtong daotan nga si Atalia ang Templo sa Dios ug gigamit nila sa pag-alagad sa mga Baal ang mga butang nga hinalad diha sa Templo.
8: Busa nagsugo ang hari nga maghimo silag kahon nga sudlan sa salapi. Gipahimutang kini diha sa gawas sa ganghaan sa Templo.
9: Gipahibalo ang tanang nagpuyo sa Juda ug sa Jerusalem nga kinahanglang magdala silag buhis alang sa Ginoo nga gipangayo ni Moises sa mga Israelita sa didto pa sila sa kamingawan.
10: Nalipay ang tanang kadagkoan sa Juda ug ang tanang mga tawo ug gidala nila ang ilang buhis ug gihulog kini sa kahon hangtod nga nakahuman sila pag-ayo sa Templo.
11: Sa matag higayon nga dad-on sa mga Levita ang sudlanan sa salapi ngadto sa mga opisyal sa hari ug makita nila nga daghan na kinig sulod nga kuwarta, ang sekretaryo sa hari ug opisyal sa Pangulong Pari moanha ug kuhaon nila ang sulod sa kahon ug iuli ang kahon sa butanganan niini. Mao kini ang ilang gibuhat adlaw-adlaw ug nakatigom silag daghang kuwarta.
12: Gihatag kini sa hari ug ni Jehoiada ngadto sa mga nagdumala sa trabaho sa Templo ug nagsuhol silag mga trabahador, mga kantero ug mga panday aron pag-ayo niini.
13: Gipahiuli nila ang Templo sa kanhing kahimtang niini nga lig-on kaayo.
14: Sa dihang nakatapos sila pagtrabaho sa Templo gidala nila sa hari ug kang Jehoiada ang sobrang kuwarta ug gihimo kining mga galamiton sa Templo.
: Naghalad sila kanunay pinaagi sa pagsunog ug mga halad diha sa Templo sa Ginoo samtang buhi pa si Jehoiada.
15: Tigulang na si Jehoiada ug nagpanuigon na siyag 130 sa iyang pagkamatay.
16: Gilubong nila siya sa Jerusalem tipon sa mga hari kay nakabuhat man siyag maayo diha sa Israel alang sa Dios ug sa iyang Templo.
17: Human mamatay si Jehoiada, ang mga kadagkoan sa Juda miadto sa hari ug gihaylo nila siya sa pagpaminaw kanila.
18: Unya gisalikway nila ang Templo sa Ginoo , ang Dios sa ilang katigulangan, ug nagsimba sila sa mga diosdios ug sa mga larawan sa diosa nga si Asera. Ug tungod sa ilang kalapasan ang kaligutgot sa Dios miabot sa Juda ug sa Jerusalem.
19: Apan gipadad-an silag mga propeta aron pagdala kanila balik sa Ginoo . Gimaymayan sila sa mga propeta apan wala sila manumbaling.
20: Unya si Zacarias, ang anak ni Jehoiada, gigamhan sa Espiritu sa Dios ug mibarog siya atubangan sa katawhan ug miingon kanila, Mao kini ang giingon sa Ginoo , Tungod kay gilapas man ninyo ang mga sugo sa Ginoo , dili kamo mouswag. Gisalikway kamo niya kay gisalikway man ninyo ang Ginoo .
21: Apan naghiusa sila batok kang Zacarias ug sa sugo sa hari gibato nila siya didto sa hawanan sa Templo.
22: Nalimot si Hari Joas sa kaayo nga gipakita kaniya ni Jehoiada nga amahan ni Zacarias ug gipapatay niya si Zacarias. Sa dayon nang kamatay ni Zacarias, miingon siya, Makita unta sa Ginoo ang inyong gibuhat ug maoy manimalos batok kaninyo!
23: Sa pagkatapos sa tuig, ang kasundalohan sa Siria misulong kang Joas. Miabot sila sa Juda ug sa Jerusalem ug gipamatay nila ang tanang kadagkoan ug gipadala nila ang tanan nilang nailog ngadto sa hari sa Damasco.
24: Bisan tuod diyutay ra ang kasundalohan sa Siria nga misulong, gitugyan sa Ginoo kanila ang kasundalohan sa Juda bisag daghan sila kaayo kay gitalikdan man nila ang Ginoo , ang Dios sa ilang katigulangan. Busa pinaagi kanila gisilotan sa Ginoo si Joas.
25: Gibiyaan nila siya nga may grabing mga samad ug gibudhian siya sa iyang mga sulugoon tungod sa kamatayon sa anak ni Jehoiada nga pari ug gipatay siya diha sa iyang higdaanan. Busa gilubong nila siya didto sa Siyudad ni David apan wala nila siya ilubong sa lubnganan sa mga hari.
26: Ang mga nagbudhi kaniya mao si Zabad nga anak ni Simeat nga Amonihanon ug si Jehozabad nga anak ni Semrit nga taga-Moab.
27: May mga saysay bahin sa iyang mga anak ug daghang mga panagna batok kaniya ug sa pagtukod niya pag-usab sa Templo. Kini nahisulat sa Kasaysayan sa mga Hari. Si Amasias nga iyang anak maoy mipuli kaniya paghari.