1: Ayaw pagpakahilom, O Dios!
: Ayaw pagpangiyugpos ug ayaw pagpakahilom!
2: Tan-awa! Nakigbatok na kanimo ang imong mga kaaway,
: ug kadtong nasilag kanimo mialsa na batok kanimo.
3: Naghimo silag mga daotang laraw batok sa imong katawhan;
: nagsabot sila batok sa imong gipanalipdan.
4: Dali ngari, sila miingon, Laglagon ta ang ilang nasod
: aron makalimtan ang Israel hangtod sa kahangtoran!
5: Nagkauyon sila sa ilang laraw
: ug naghimo silag kasabotan batok kanimo
6: ang katawhan sa Edomea, ug ang mga Ismaelita,
: ang katawhan sa Moab, ug ang mga Agrihanon,
7: ang katawhan sa Gebal, sa Ammon ug sa Amalek,
: sa Filistia ug sa Tiro;
8: mitipon usab kanila ang Asiria
: ingon nga lig-ong kaabin sa mga kaliwat ni Lot.
9: Buhata kanila ang gihimo mo sa mga Midianhon,
: kang Sisera ug kang Jabin didto sa Suba sa Kison,
10: nga nabuntog didto sa Endor
: ug kansang mga lawas nangabaho.
11: Himoa sa ilang kadagkoan ang gihimo mo kang Oreb ug kang Seeb;
: buntoga ang tanan nilang hari sama sa gibuhat mo kang Zeba ug kang Zalmuna
12: nga miingon, Among panag-iyahon ang yuta nga iya sa Dios.
13: Patibulaaga sila, O Dios ko, sama sa abog
: ug sama sa uhot nga gipadpad sa hangin.
14: Sama sa kalayo nga mosunog sa lasang,
: ug sama sa kalayo nga nagpasilaob sa kabukiran,
15: gukda sila sa imong unos
: ug hadloka sa imong kusog nga hangin.
16: Pakaulawi sila, O Yahweh,
: aron moila sila kanimo.
17: Mabuntog unta sila ug malisang hangtod sa kahangtoran;
: mangamatay unta sila nga puno sa kaulawan!
18: Masayran unta nila nga ikaw lamang, O Yahweh,
: ang Labing Gamhanan sa tibuok kalibotan!