1: Nasuko na usab sa mga Israelita ang Ginoo ug gihagit niya si David sa pagpakigbatok kanila. Miingon siya, Ipha ang taga-Israel ug ang taga-Juda.
2: Busa giingnan ni David si Joab nga komandante sa kasundalohan, Adtoa ninyo ang tanang banay sa Israel gikan sa Dan ngadto sa Berseba ug ipha ang mga tawo aron masayran ko ang gidaghanon sa mga tawo.
3: Apan giingnan ni Joab ang hari, Kamahalan, maayo unta nga pasanayon sa Ginoo ang mga tawo ug usa ka gatos ka pilo sa ila karong gidaghanon, samtang makita pa kini sa hari. Apan nganong gikalipay man sa akong agalon nga hari kining butanga?
4: Apan mao gayoy natuman ang sugo sa hari ug dili ang kang Joab ug sa mga komandante sa kasundalohan. Busa gituman ni Joab ug sa mga komandante sa kasundalohan ang gisugo ni David.
5: Gilabang nila ang Jordan ug gisugdan nila ang pag-ihap gikan sa Aroer, ug gikan sa siyudad nga anaa sa kinatung-an sa walog, ngadto sa Gad ug hangtod sa Jazer.
6: Unya miabot sila sa Gilead ug sa Cades sa yuta sa mga Hitihanon ug miabot sila sa Dan. Ug gikan sa Dan miliko sila sa Sidon.
7: Unya miabot sila sa kota sa Tiro ug sa mga siyudad sa mga Hibihanon ug Canaanhon ug miadto sila sa Negeb sa Juda ug sa Berseba.
8: Sa nalibot na nila ang tibuok yuta, mipauli sila sa Jerusalem tapos sa siyam ka bulan ug 20 ka adlaw.
9: Unya gisultihan ni Joab ang hari sa gidaghanon sa mga tawo: may 800,000 ka himsog nga lalaki didto sa Israel nga angay mahimong sundalo ug 500,000 didto sa Juda.
10: Apan nagbasol si David human niya maihap ang katawhan. Ug giingnan ni David ang Ginoo , Nakasala ako tungod sa akong gibuhat. Apan pasayloa ako, O Ginoo , sa akong sala.
11: Sa pagmata ni David sa pagkabuntag, gisultihan sa Ginoo ang propeta nga si Gad nga mananagna ni David,
12: Ingna si David, Kini ang giingon sa Ginoo tulo ka butang ang gitanyag ko kanimo. Pagpilig usa niini ug buhaton ko ang imong mapili.
13: Busa miadto si Gad kang David ug giingnan niya si David, Padad-an ko bag tulo ka tuig nga gutom ang imong nasod o tulo ka bulan nga magtagotago ka gikan sa imong mga kaaway o kamatay ba sa tibuok nasod sulod sa tulo ka adlaw? Hunahunaa kini pag-ayo ug sultihi ako sa itubag ko sa nagsugo kanako.
14: Mitubag si David kang Gad, Dako ang akong kaguol. Maayo pa nga silotan kita sa Ginoo , kay maluluy-on man siya kaayo kay sa silotan kita sa tawo.
15: Busa gipadad-an sa Ginoo ug kamatay ang Israel, gikan sa buntag hangtod sa pagkagabii ug 70,000 ka tawo ang nangamatay sulod sa tibuok nasod.
16: Ug sa pagtuy-od sa anghel sa iyang kamot ngadto sa Jerusalem aron paglaglag niini, nausab ang hunahuna sa Ginoo tungod sa kadaot nga nahimo ug miingon siya sa anghel nga gitugyanan sa paglaglag sa mga tawo, Husto na ug ipaubos ang imong kamot. Didto ang anghel sa Ginoo sa giukanan ni Arauna, ang Jebusihanon.
17: Nakita ni David ang anghel nga nagpatay sa mga tawo ug miingon siya sa Ginoo , Nakasala ako apan walay labot kining ubang Israelita. Naghangyo ako nga ako ug ang akong banay lamang maoy siloti.
18: Ug niadtong adlawa si Gad miadto kang David ug miingon, Lakaw sa giukanan ni Arauna ug tukora ang usa ka halaran alang sa Ginoo .
19: Ug gituman kini ni David.
20: Sa pagdungaw ni Arauna, iyang nakita si David ug ang iyang mga sakop nga nagpadulong kaniya. Misugat si Arauna kanila ug mihatag ug katahoran sa hari pinaagi sa paghapa sa yuta.
21: Ug si Arauna miingon, Kamahalan, nganong mianhi man sa iyang sulugoon ang agalon kong hari?
: Mitubag si David, Aron pagpalit sa imong giukanan aron tukoran ko kinig halaran alang sa Ginoo , aron mohunong ang kamatay.
22: Unya giingnan ni Arauna si David, Kuhaa, agalon kong hari, ang bisan unsa nga giila mo nga maayong ihalad. Aniay mga baka alang sa halad nga sunogon ug ang mga balsa sa paggiok ug ang mga yugo sa mga baka alang sa paghakot ug sugnod.
23: Kining tanan, Kamahalan, gihatag ko kanimo. Kahimut-an ka unta sa Ginoo nga imong Dios.
24: Apan si Arauna giingnan sa hari, Dili ako modawat sa imong gitanyag. Paliton ko kini kay dili ako maghalad sa Ginoo nga Dios ug mga halad-sinunog nga dili nako bayran. Busa gipalit ni David ug 50 ka buok nga salapi nga plata ang giukanan ug ang mga baka.
25: Ug mihalad siyag mga halad nga sinunog ug mga halad sa pakigdait. Niining paagiha gipatalinghogan sa Ginoo ang mga pag-ampo ni David alang sa nasod ug mihunong ang kamatay sa Israel.