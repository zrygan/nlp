1: Ang Ginoo nagsugo kanako sa pag-awit niining awit sa kagul-anan alang sa mga prinsipe sa Israel
2: Ang imong inahan usa ka bayeng liyon taliwala sa mga laking liyon!
: Naglubog siya uban sa mga gagmayng liyon ug nagpasuso kanila.
3: Gialimahan niya ang usa sa iyang mga anak ug midako kini;
: nakakat-on siya sa pagdakop sa iyang tukbonon
: ug nanukob siyag mga tawo.
4: Nakig-away kaniya ang kanasoran
: ug nahulog siya sa ilang gahong.
: Gikaw-itan siya ug giguyod nila ngadto sa Ehipto.
5: Sa dihang nakita sa inahang liyon nga nahanaw na ang iyang paglaom nga mobalik pa ang iyang anak
: nagkuha na usab siya ug lain niyang anak ug gipadako niya kini.
6: Sa dihang dako na siya,
: nagkuyogkuyog na siya sa mga liyon sa ilang pagpangatang.
: Nakakat-on siya sa pagpanukob ug mga tawo.
7: Giguba niya ang ilang mga kota
: ug gilumpag ang ilang mga siyudad;
: nalisang ang nasod ug ang mga lumolupyo niini
: sa pagkadungog nila sa iyang pagngulob.
8: Unya nakigbatok kaniya ang kanasoran
: ug gilibotan siyag mga lit-ag;
: gipukot nila siya
: ug nakuha siya sa ilang gahong.
9: Gikaw-itan nila siya, gibalhog sa tangkal,
: ug gidala ngadto sa hari sa Babilonia;
: gibilanggo nila siya
: aron dili na mabati ang iyang tingog didto sa kabukiran sa Israel.
10: Ang imong inahan sama sa paras nga gitanom daplin sa suba;
: nananga kini ug namunga kay daghan mag tubig.
11: Ang labing lig-ong sanga niini nahimong sitro sa hari.
: Mitaas kini pag-ayo ug misangko sa panganod.
: Nakakita ang tanan sa iyang kataas
: ug sa kadaghan sa iyang dahon.
12: Apan giibot kini sa mga napungot niini ug gilamba sa yuta;
: nalaya kini tungod sa hangin nga gikan sa sidlakan,
: nangatagak ang mga bunga niini
: ug nalawos ang lig-ong sanga ug gisunog sa kalayo.
13: Karon ang maong paras gibalhin pagtanom didto sa kamingawan,
: sa dapit nga walay tubig.
14: May kalayo nga migula sa punoan niini
: ug nasunog ang iyang mga sanga ug bunga,
: busa wala nay sanga nga nahibilin
: nga mahimo untang sitro sa hari.
: Usa kini ka awit sa kagul-anan ug gisublisubli pag-awit.