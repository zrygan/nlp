1: Si Hari Dario nagsugo nga ipasusi ang balay nga tipiganan sa mga dokumento didto sa Babilonia.
2: Didto sa Ecbatana, ang ulohang siyudad nga nahisakop sa lalawigan sa Media, may nakaplagang linukot nga basahon diin nahisulat kining mosunod
3: Sa unang tuig sa paghari ni Ciro, nagsugo siya nga ipatukod pag-usab didto sa Jerusalem ang Templo nga halaranan sa mga sakripisyo ug mga halad nga sunogon. Ang gihabugon niini 27 ka metros ingon man ang gilapdon.
4: Tulo ka klaseng bato nga dagko kaayo ug usa ka klaseng kahoy ang gamiton. Ang hari maoy mogasto sa tanan.
5: Ibalik usab sa Templo, sa matag dapit nila, ang mga bulawan ug platang galamiton nga gidala ni Nabucodonosor sa Babilonia.
6: Ngadto kang Tatenai, ang gobernador sa lalawigan sa kasadpang bahin sa Suba sa Eufrates ug kang Setarbozenai ug sa inyong mga kauban nga mga gobernador diha sa maong lalawigan
: Ayaw kamo panghilabot niining buhata.
7: Pasagdi ninyo ang mga kadagkoan sa mga Judio ug ang ilang gobernador nga maoy magtukod pag-usab sa Templo diha sa nahimutangan niini kaniadto.
8: Ang inyo hinuong buhaton mao nga hatagan ninyo sila sa ilang gikinahanglan sa labing madali ug anha kini kuhaa sa buhis sa inyong lalawigan.
9: Kon aduna pay ubang kinahanglanon sama pananglit sa mga torong baka, torong kanding o mga karnero aron gamiton nga halad nga sunogonon alang sa Dios sa langit o kon magkinahanglan sila ug trigo, asin, bino o lana, bisan hain niini nga pangayoon sa mga pari, ihatag kini kanila adlaw-adlaw
10: aron maghalad silag humot nga mga halad alang sa Dios sa langit ug iampo nila ako ug ang akong mga anak.
11: Kon may tawo gani nga dili motuman niining akong sugo, ang iyang balay kuhaan ug sagbayan ug ihansak kini kaniya ug ang iyang balay himoon nga basurahan.
12: Pukanon unta sa Dios si bisan kinsang hari o katawhan nga mangahas pagsupak diin gipaila sa Dios ang iyang ngalan. Ako, si Dario, maoy nagsugo niini busa ipatuman gayod kini.
13: Ug gituman gayod kini ni Gobernador Tatenai, ni Setarbozenai ug sa ilang mga kaubang opisyal sumala sa mando ni Hari Dario.
14: Busa gitukod pag-usab sa kadagkoan sa mga Judio ang Templo sumala sa mga gisaysay ni Propeta Hageo ug ni Zacarias nga anak ni Iddo. Nahuman nila kini sumala sa sugo sa Dios sa Israel ug ni Ciro, ni Dario ug ni Artaxerxes, mga hari sa Persia.
15: Nahuman pagtukod ang Templo sa ikatulong adlaw sa bulan sa Adar, sa ikaunom nga tuig sa paghari ni Dario.
16: Ang paghalad sa Templo sa Dios gisaulog sa dakong kalipay sa katawhan sa Israel lakip sa mga pari ug mga Levita ug niadtong mga gipamihag nga namauli na.
17: Naghalad silag 100 ka torong baka, 200 ka torong karnero, 400 ka nating karnero ug 12 ka laking kanding ingon nga halad alang sa sala sa tanang Israelita sumala sa gidaghanon sa mga banay sa Israel.
18: Unya ilang gipahiluna ang mga pari ug mga Levita sa ilang tagsatagsa ka katungdanan diha sa ilang pag-alagad sa Dios sumala sa nasulat sa basahon ni Moises.
19: Sa ika-14 nga adlaw sa unang bulan gihimo sa mga gipamihag nga nahiuli na ang Kasaulogan sa Pagsaylo.
20: Nagputli na sa ilang kaugalingon ang mga pari ug mga Levita ug sila hinlo na. Busa giihaw nila ang karnero nga gitagana sa Kasaulogan sa Pagsaylo alang sa tanang gipamihag nga nahiuli na ingon man sa ilang isigkapari ug sa ilang kaugalingon usab.
21: Gikaon kini sa mga gipamihag nga nahiuli na ug sa tanan nga miuban kanila ug wala moapil sa mga hugawng buhat sa katawhan sa nasod diin sila pamihaga ug nagsimba lamang sa Ginoo , ang Dios sa Israel.
22: Sulod sa pito ka adlaw malipayon nilang gihimo ang Kasaulogan sa Pan nga Walay Patubo kay gilipay man sila sa Ginoo ug gihimo niya nga maluoy ang hari sa Asiria kanila ug sa ingon gitabangan niya sila sa pagtukod sa Templo sa Dios sa Israel.