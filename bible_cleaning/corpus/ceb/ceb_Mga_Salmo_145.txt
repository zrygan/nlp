1: O akong Dios ug hari, isangyaw ko ang imong pagkagamhanan;
: pasalamatan ko ikaw hangtod sa kahangtoran.
2: Pasalamatan ko ikaw sa adlawng tanan,
: ug dayegon ko ikaw hangtod sa kahangtoran.
3: Gamhanan ang Ginoo ug angayan gayod nga daygon siya;
: dili matukib ang iyang gahom.
4: Daygon ang imong nabuhat sa tanang kaliwatan;
: isangyaw nila ang mga buhat mong katingalahan.
5: Isangyaw sa mga tawo ang imong himaya ug kahalangdon,
: ug pamalandongan ko ang kahibulongan mong mga buhat.
6: Isangyaw sa mga tawo ang mga buhat mong katingalahan,
: ug isaysay ko usab ang imong gahom.
7: Ipanugilon nila ang imong kaayo
: ug mag-awit sila sa imong pagkamatarong.
8: Mahigugmaon ug maluluy-on ang Ginoo ,
: dili daling masuko ug puno sa gugmang walay paglubad.
9: Maayo siya sa tanan
: ug maluluy-on sa tanan niyang binuhat.
10: O Ginoo , modayeg kanimo ang tanan mong binuhat,
: ug magpasalamat kanimo ang tanan mong katawhan!
11: Isangyaw nila ang himaya sa imong gingharian ug ang imong gahom,
12: aron masayran sa mga tawo ang imong gamhanang mga buhat
: ug ang halangdong himaya sa imong gingharian.
13: Ang imong gingharian walay kataposan
: ug maghari ka hangtod sa kahangtoran.
: Motuman gayod ang Dios sa iyang mga saad,
: ug makita ang kamaayo niya diha sa tanan nga iyang gibuhat.
14: Tabangan niya ang tanan nga anaa sa kalisdanan,
: ug lipayon niya ang tanan nga anaa sa kagul-anan.
15: Ang tanang mga buhi malaomon nga nag-alagad kanimo,
: ug hatagan mo sila sa pagkaon nga ilang gikinahanglan.
16: Hatagan mo sila sa ilang gikinahanglan
: ug tagbawon mo ang tanang binuhat.
17: Matarong ang Ginoo sa tanan niyang buhaton,
: ug naggikan sa iyang kaluoy ang tanan niyang gibuhat.
18: Ang Ginoo andam nga motubag sa tanan nga mosangpit kaniya
: kon matinud-anon ang ilang pagtawag kaniya.
19: Hatagan niya sa tanan nilang gikinahanglan sila nga nagpasidungog kaniya;
: tagdon niya ang ilang pagtuaw ug luwason niya sila.
20: Panalipdan sa Ginoo ang tanan nga nahigugma kaniya
: apan laglagon niya ang mga daotan.
21: Daygon ko kanunay ang Ginoo ,
: ug daygon unta ang balaan niyang ngalan hangtod sa kahangtoran.