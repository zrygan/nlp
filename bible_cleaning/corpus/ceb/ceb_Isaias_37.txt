1: Sa pagkadungog ni Hari Ezequias sa balita bahin sa gisulti sa opisyal sa hari sa Asiria, gigisi niya ang iyang sapot ug nagbisti siyag sako ug miadto sa Templo sa Ginoo .
2: Unya gisugo niya sila si Eliakim, ang iyang sinaligan sa palasyo, si Sebna, ang sekretaryo ug ang mga kadagkoan sa mga pari sa pag-adto kang propeta Isaias nga anak ni Amos. Sa ilang pag-adto sa propeta, nagsul-ob usab silag bisting sako.
3: Giingnan nila si Isaias, Nag-ingon si Hari Ezequias nga karong adlawa, adlaw sa kasubo, sa silot ug kaulawan. Sama kita sa babayeng nagbati apan wala nay igong kusog pagpahimugso sa bata.
4: Hinaot unta nga ang Ginoo nga imong Dios nakadungog sa gisulti sa opisyal nga gisugo sa hari sa Asiria aron sa pagbiaybiay sa buhing Dios, ug silotan niya ang nagsulti niini. Busa pag-ampo intawon sa Dios alang sa nahibilin nga katawhan sa Juda.
5: Unya gitubag ni Isaias ang mga sinugo ni Hari Ezequias.
6: Miingon siya, Ingna ang inyong agalon nga nag-ingon ang Ginoo nga dili siya angay mahadlok sa gisulti sa mga sulugoon sa hari sa Asiria agig pagbiaybiay sa Ginoo .
7: Himoon sa Ginoo nga makadungog siyag taho aron mopauli siya sa iyang nasod ug didto ipapatay siya sa Ginoo pinaagi sa espada.
8: Unya nakabalita ang opisyal sa Asiria nga ang hari sa Asiria mibiya na sa Lakis busa mipauli siya ug iyang nakaplagan ang hari didto sa Libna nga nakiggubat sa maong dapit.
9: Niadtong higayona nakabalita ang hari sa Asiria nga si Tirhaca, ang hari sa Etiopia, nga maoy nangulo sa kasundalohan sa Ehipto nagpadulong kaniya aron sa pagpakiggubat. Tungod niini, nagsugo siyag mga tawo sa pag-adto kang Hari Ezequias ug gitugon niya sila,
10: Ingna ninyo si Hari Ezequias, Ayaw palimbong sa Dios nga imong gisaligan nga nagsaad nga ang Jerusalem dili nako mailog.
11: Nakadungog na ikaw sa gibuhat sa mga hari sa Asiria ngadto sa tanang mga nasodgilaglag sila sa hingpit. Nagtuo ka ba nga makaikyas ka?
12: Ang mga dios sa ubang mga siyudad, sama pananglit sa Gosan, sa Haran, sa Resef ug ang katawhan sa Eden nga didto sa Telasar, wala makaluwas kanila. Silang tanan gilaglag sa akong katigulangan.
13: Hain na man ang mga hari sa mga siyudad sa Hamat, sa Arfad, sa Hana, sa Ava ug sa Sefarbaim?
14: Nadawat ni Ezequias ang sulat gikan sa mga sinugo sa hari sa Asiria ug iya kining gibasa. Unya miadto siya sa Templo ug iyang gihikyad ang sulat atubangan sa Ginoo .
15: Unya nag-ampo si Ezequias,
16: O Ginoo nga Labing Gamhanan, ang Dios sa Israel nga naglingkod sa trono ibabaw sa mga kerubin, ikaw ra ang Dios sa tanang gingharian sa kalibotan ug ikaw maoy naghimo sa langit ug sa yuta.
17: Tan-awa kami, O Ginoo , ug pamatia ang gisulti ni Senakerib nga nagbiaybiay kanimo nga buhing Dios.
18: Tinuod, O Ginoo , nga daghan ang mga nasod nga gigun-ob sa mga hari sa Asiria
19: ug gidaoban nila ang mga dios niini kay dili man sila tinuod nga dios kondili mga bato ug kahoy lamang nga binuhat sa tawo. Busa nangaut-ot sila.
20: Karon, O Ginoo nga among Dios, ayaw kami itugyan sa hari sa Asiria aron ang tanang gingharian sa kalibotan moila nga ikaw lamang mao ang Dios.
21: Unya si Isaias nagpadalag mensahe ngadto kang Hari Ezequias isip tubag sa iyang pag-ampo,
22: nga ang Ginoo miingon
: Gikataw-an ug gibiaybiay ka, Senakerib, sa Jerusalem.
23: Ang imong gibiaybiay, gisinggitan ug giinsulto,
: dili lain nga tawo kondili ako, ang Balaang Dios sa Israel!
24: Gibiaybiay mo ako, ang Ginoo ,
: pinaagi sa imong mga sulugoon.
: Nanghambog ka nga natungas mo
: ang kinatumyan sa kabukiran bisan ang bukid sa Lebanon
: uban sa daghan nimong karwahi.
: Nanghambog ka nga gipamutol mo ang labing tag-as nga sidro
: ug ang labing maayong mga sipre,
: ug naadto na nimo ang kinatumyan sa Lebanon,
: ug nasuot ang kinabagaang lasang niini.
25: Nanghambog ka nga nakalot nimo ang mga atabay didto sa laing nasod,
: ug miinom sa tubig nga gikan niini,
: ug gipahubas nimo ang tanang sapa sa Ehipto
: pinaagi sa pagpataak niini sa daghan nimong kasundalohan.
26: Wala ka ba diay mahibalo nga dugay ko na kanang gitakda?
: Dugay ko nang gilaraw
: ang mga butang nga akong gihimo karon.
: Gihatagan ko ikaw sa gahom paggun-ob sa daghang siyudad nga kinutaan.
27: Nakabsag umoy ang mga lumolupyo nila
: ug nawad-ag kadasig ug nalibog;
: nahisama sila sa mga sampinit sa kaumahan
: ug sa mga sagbot nga miturok sa atop ug nangalaya human hapaka sa timog.
28: Nasayod ako sa tanan mong gibuhat
: ug sa imong kasilag kanako.
29: Kay nasilag ka man kanako
: ug nasayod man ako sa imong pagpagarbo,
: kaw-itan kog taga ang imong ilong,
: ug bukadohan ko ang imong baba;
: unya guyoron ko ikaw
: balik sa imong giagian sa imong pagpaingon nganhi.
30: Unya miingon si Isaias kang Hari Ezequias, Ug mao kini ang ilhanan sa mahitabo: karong tuiga ug sa sunod nga tuig ang kan-on mo mao ang bunga sa tanom nga wala ipugas. Apan sa ikatulo nga tuig makatanom ka nag mga kalan-on ug paras ug ang bunga niini maoy kan-a.
31: Ang nahibilin nga buhi sa mga sakop sa banay sa Juda manggamot ug mamunga
32: kay sa Jerusalem ug sa Bukid sa Sion may pipila nga magpabiling buhi. Tungod sa iyang determinasyon, buhaton gayod kini sa Ginoo nga Labing Gamhanan.
33: Busa nag-ingon ang Ginoo bahin sa hari sa Asiria: Dili siya makasulod niining siyudara ug dili siya makapana bisag usa na lang ka udyong o moanhi nga may mga taming ug paghimog trensera libot niini.
34: Mouli siya sa ila agi sa dalan nga iyang giagian sa iyang pagpaingon nganhi. Ako ang Ginoo , ang nagsulti niini.
35: Panalipdan ug luwason ko kining siyudara tungod sa akong ngalan ug tungod sa akong gisaad sa akong alagad nga si David.
36: Unya ang anghel sa Ginoo miadto sa kampo sa taga-Asiria ug gipatay niya ang 185,000 ka mga sundalo. Sa pagkabuntag nakita na lamang nga nagbuy-od kining tanan nga patay na.
37: Ug si Senakerib nga hari sa Asiria mipauli sa Ninibe.
38: Usa ka adlaw niana samtang nag-ampo siya didto sa templo sa iyang dios nga si Nesroc, gipatay siya sa iyang mga anak nga si Adramelec ug si Sherezer. Unya nanglayas sila ngadto sa yuta sa Ararat. Ang lain niyang anak nga si Esarhadon maoy mipuli kaniya paghari.