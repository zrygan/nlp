1: Gikan sa siyudad sa Sela, agi sa kamingawan,
: ang katawhan sa Moab nagpadalag mga nating karnero ngadto sa hari sa Jerusalem.
2: Naghulat sila sa daplin sa Suba sa Arnon,
: daw mga langgam nga nagkatibulaag gikan sa ilang salag.
3: Miingon sila sa katawhan sa Juda,
: Unsa may among buhaton?
: Panalipdi kami ug papasilonga sa inyong landong,
: sama sa kahoy nga maghatag ug landong sa panahon sa udtong tutok.
: Mga kagiw kami busa tagoi kami
: sa dapit nga walay makakaplag kanamo.
4: Papuy-a kami diha sa inyong yuta,
: kay nangagiw kami gikan sa Moab.
: Kon wala na ang madaugdaugon
: ug moundang na ang pagpamatay
: ug mahanaw na ang moyatak sa ilang isigkatawo,
5: tukoron na ang usa ka gingharian
: ug maghari niini ang usa ka kaliwat ni David;
: maghari siya uban ang pagkamatinud-anon ug ang gugma,
: ug hukman niya ang katawhan pinaagi sa hustisya ug pagkamatarong.
6: Miingon ang katawhan sa Juda,
: Nakabalita kami sa garbo sa Moab,
: sa iyang pagkamapahitas-on ug pagkaandakan,
: apan kawang lamang ang iyang panghambog.
7: Busa manghilak ang katawhan sa Moab tungod sa kalisod nga ilang antuson,
: ug inigkahinumdom nila sa mga lamiang pagkaon didto sa siyudad sa Kirheres.
: Nawad-an silag paglaom.
8: Nangalaya na ang parasan sa Hesbon ingon man ang sa Sibma,
: ang tinubdan sa bino nga makahubog sa mga hari sa kanasoran.
: Miabot sa Jazer ang maong bagon
: ug mikamang pa gayod ngadto sa kamingawan;
: mikaylap pag-ayo ang mga salingsing niini
: ug mitabok sa Dagat nga Patay.
9: Busa mihilak ako uban sa Jazer tungod sa paras sa Sibma;
: gidigo ko ikaw sa akong mga luha, O Hesbon ug Eleale,
: kay wala na may maani ang mga tawo.
10: Busa nahanaw ang kalipay ug pagmaya
: gikan sa mabungahong kaumahan;
: wala nay awit nga mabati didto sa kaparasan,
: wala nay singgit nga madungog,
: wala nay magpigis ug ubas didto sa mga pigsanan;
: nahilom na ang singgit sa panahon sa tingpamupo.
11: Busa nagdanguyngoy ang akong kalag sama sa lira sa Moab,
: nagdanguyngoy ang akong kasingkasing tungod sa Kirheres.
12: Kawang lamang ang pagpunayg tungas sa katawhan ngadto sa bukid sa Moab aron pag-ampo sa mga diosdios.
13: Kini ang gisulti sa Ginoo kaniadto bahin sa Moab.
14: Apan karon ang Ginoo miingon, Tulo ka tuig gikan karon, mahanaw ang bahandi sa Moab ug pipila lamang sa iyang katawhan ang magpabiling buhi ug huyang na sila.