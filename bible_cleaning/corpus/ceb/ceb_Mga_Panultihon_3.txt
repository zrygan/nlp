1: Anak, ayaw kalimti ang gitudlo ko kanimo. Hinumdomi kanunay ang gipabuhat ko kanimo.
2: Makahatag kanimog taas ug mauswagong kinabuhi ang akong gitudlo kanimo.
3: Ayaw gayod isalikway ang pagkabuotan ug pagkamatinumanon. Ikuwintas kini sa imong liog ug isulat sa imong kasingkasing.
4: Kon buhaton mo kini, malipay kanimo ang Dios ug ang tawo ug makabaton kag maayong panabot.
5: Salig sa Ginoo sa bug-os mong kasingkasing. Ayaw gayod pagsalig sa imong kaalam.
6: Hinumdomi siya sa tanan mong buhaton ug tultolan ka niya sa matarong nga dalan.
7: Ayaw paghunahuna nga maalamon ka na gayod; kahadloki ug tahora ang Ginoo ug isalikway ang daotan.
8: Kon buhaton mo kini, sama ra kini sa maayong tambal nga moayo sa imong mga samad ug mohupay sa imong kasakit.
9: Pasidunggi ang Ginoo pinaagi sa paghalad kaniya sa labing maayong abot sa imong yuta.
10: Kon buhaton mo kini, mapuno sa abot ang imong mga kamalig ug manubra ang imong bino.
11: Anak, kon pantonon ka sa Ginoo , hatagi kinig igong kabug-aton ug ayaw wad-a ang imong kadasig tungod sa iyang pagbadlong.
12: Kay badlongon sa Ginoo kadtong iyang gimahal sama nga badlongon sa amahan ang iyang anak nga iyang gipasigarbo.
13: Bulahan ang tawo nga may kaalam ug panabot.
14: Mas daghan pa ang makuha gikan niini kay sa plata ug labaw pa kinig bili kay sa bulawan.
15: Bililhon pa ang kaalam kay sa mga alahas ug wala gayoy labaw pa niini.
16: Ang kaalam maghatag kanimog taas nga kinabuhi ug maghatag usab kinig dungog ug bahandi.
17: Ang kaalam makahimo usab sa imong kinabuhi nga anindot ug maoy magtultol kanimo ngadto sa dalan sa kalinaw.
18: Ang kaalam mohatag ug kinabuhi ngadto kanila nga magpabilin diha kaniya.
19: Gibuhat sa Ginoo ang yuta
: pinaagi sa iyang kaalam;
: gipahimutang niya ang langit
: pinaagi sa iyang kahibalo.
20: Ang iyang kaalam
: maoy nagpadagayday sa mga suba
: ug maoy naghimog ulan gikan sa mga panganod.
21: Anak, ayaw gayod wad-a ang imong kaalam ug maayong pagsabot. Ayaw sila isalikway.
22: Maghatag kini kanimo ug kinabuhi nga anindot ug malipayon.
23: Dili ka maunsa sa imong paglakaw ug dili ka gayod madagma.
24: Dili ka mahadlok kon matulog ka ug mahinanok ka sa tibuok gabii.
25: Ayaw kabalaka sa kalit nga mga katalagman nga sama sa bagyo modangat ngadto sa mga daotan.
26: Ang Ginoo mao ang magbantay kanimo aron malikay ka sa kadaot. Dili ka niya pasagdan nga mabitik sa lit-ag.
27: Ayaw ihikaw ang mga kaayohan ngadto sa nagkinahanglan niini ilabi na kon aduna kay mahimo niini.
28: Ayaw pahulata sa sunod adlaw ang imong isigkatawo kon mahimo mo ang pagtabang kaniya karon.
29: Ayaw paglaraw bisag unsa nga makadaot sa imong isigkatawo nga misalig kanimo.
30: Ayaw pakiglalis sa wala lamay hinungdan o kon wala siya makahimo kanimog daotan.
31: Ayaw kasinahi ang bangis nga mga tawo ug ayaw sunda ang ilang gibuhat
32: kay kasilagan sa Ginoo ang magbuhat ug daotan apan ang mga matarong iyang panalipdan.
33: Tunglohon sa Ginoo ang panimalay sa daotang tawo apan panalanginan niya ang panimalay sa mga matarong.
34: Bugalbugalan niya ang mabugalbugalon apan kaluy-an niya ang mga mapaubsanon.
35: Makadawat ug dungog ang mga maalamon apan ang mga buangbuang maulawan.