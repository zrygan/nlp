1: Mao kini ang mensahe nga gipadayag sa Dios kang propeta Habacuc.
2: O Ginoo , kanus-a pa ba nimo patalinghogi
: ang pagpakitabang ko kanimo?
: Mituaw ako kanimo sa pag-ingon,
: Gidaugdaog kami, apan wala mo kami luwasa!
3: Nganong kadaot ug kasamok man ang gipakita mo kanako?
: Pulos pinatyanay, kagubot ug panagbingkil ang kanunay kong makita.
4: Ingon ug wala nay balaod ug hustisya.
: Gilupig sa mga daotan ang mga matarong
: busa natuis na ang hustisya.
5: Tan-awa ang kanasoran,
: ug mahingangha gayod kamo ug mahibulong,
: kay sa inyong panahon buhaton ko ang butang nga talagsaon,
: ug lisod ninyong tuohan kon suginlan kamo niini.
6: Aghaton ko ang mga taga-Babilonia,
: sila nga mga tawong bangis ug dali rang masuko,
: aron lukpon nilag taak ang tibuok kalibotan,
: ug ilogon nila ang ubang kayutaan.
7: Bangis ug makalilisang sila,
: wala silay giilang balaod gawas sa ilang kaugalingong gahom.
8: Ang ilang mga kabayo mas kusog modagan kay sa mga liyopardo,
: ug bangis pa kay sa gutom nga mga lobo;
: ang ilang mga sundalong nagkabayo walay gikahadlokan.
: Gikan sa layong dapit ang ilang mga kabalyero
: nga daw agila nga mosakdap sa dagitonon.
9: Moanhi sila aron sa pagpamatay
: ug gikalisangan sila sa tanan.
: Ang ilang mga dinakpan sama kadaghan sa balas.
10: Bisan ang mga hari ila lamang yam-iran
: ug himoon nilang kataw-anan ang mga kadagkoan.
: Kataw-an lamang nila ang mga kota
: kay magtumpi man silag yuta ug unya ilogon nila kini.
11: Unya mopadayon sila sa ilang panaw daw bagyo,
: sila mga tawong makasasala nga nag-isip sa ilang kusog nga ilang dios.
12: O Ginoo , Balaan kong Dios,
: dili ba ikaw diha nang daan sa pagsugod sa kapanahonan,
: ug wala kay kataposan?
: O Ginoo nga akong Tigpanalipod,
: ang mga taga-Babilonia gipili mo silbing silot ug kastigo kanamo.
13: Tungod sa imong kaputli,
: dili ka motan-aw sa daotan ug sa sayop.
: Apan nganong gipasagdan mo man ang mga tawong malimbongon,
: ug nagpakahilom ka man lang samtang gilamoy sa tawong daotan ang tawong matarong?
14: Ang katawhan gihimo mong sama sa mga isda sa dagat,
: ug sama sa mga mokamang nga mananap nga walay pangulo.
15: Unya sama sa isda, paslon ug pukoton sila sa mga taga-Babilonia.
: Inigkakuha nilag daghan, magmaya sila.
16: Maghalad pa gani sila ngadto sa ilang pukot,
: kay nadato ug nakakaon man silag lamiang pagkaon pinaagi niini.
17: Magpadayon na ba lang sila pagpamukot ug pagpamatay sa katawhan sa walay kukaluoy?