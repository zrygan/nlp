1: Human niini mitingog si Job ug gitunglo niya ang adlaw sa iyang pagkatawo.
2: Miingon si Job
3: O Dios, tungloha ang adlaw sa akong pagkahimugso
: ug ang gabii nga ako gipanamkon!
4: Himoang kangitngit kadtong adlawa, O Dios;
: hikalimti ug ayaw na padan-agi sa kahayag.
5: Himoa kadtong adlawa nga adlaw sa kangiob ug sa naglugitom nga kangitngit;
: taboni kini sa panganod ug taptapi sa kangitngit ang adlaw.
6: Papasa gikan sa kalendaryo kadtong gabhiona
: ug ayaw na iapil pag-ihap sa ubang adlaw.
7: Himoang malaay ug walay kalipay kadtong gabhiona.
8: Ipatunglo kini sa mga salamangkero,
: kadtong may gahom sa pagsugo sa Lebiatan.
9: Ayaw pasubanga ang kabugason
: ug ayaw pabanagbanaga ang maong gabii.
10: Tungloha kadtong gabhiona nga maoy nagpahimugso kanako
: ug nagtugyan kanako sa kagul-anan ug kasamok.
11: Maayo pag namatay ako didto sa tiyan sa akong inahan
: o sa akong pagkahimugso.
12: Nganong gisabaksabak pa man ako
: sa akong inahan ug gipasuso niya?
13: Kon namatay pa ako kaniadto, nakapahulay na unta ako karon,
14: natulog sama sa mga hari ug mga pangulo
: nga maoy nagtukod pag-usab sa karaang mga palasyo.
15: Natulog unta ako karon sama sa mga prinsipe
: kansang balay puno sa bulawan ug salapi,
16: ug sama sa mga batang natawo nga patay nang daan.
17: Sa lubnganan, ang mga daotan dili na magbuhat ug daotan,
: ug ang mga tawong nahago pag-ayo makapahulay na gayod.
18: Bisan ang mga binilanggo makapahulay na didto,
: ug dili na matugaw sa mga singgit sa tigmandar kanila.
19: Ang tanan atua didto, gamhanan siya o timawa,
: ug sa kataposan may kagawasan na ang mga ulipon.
20: Nganong buhion man ang tawo aron lamang mag-antos?
: Nganong gihatagan mag kahayag ang mga tawo nga anaa sa kagul-anan?
21: Nagpaabot sila sa kamatayon apan dili kini moabot kanila;
: palabihon nila ang lubnganan kay sa bisan unsang bahandi.
22: Wala gayod silay kalipay hangtod nga mamatay sila ug ilubong.
23: Gililong sa Dios ang ilang kaugmaon
: ug gipiit sila sa tanang dapit.
24: Inay magkaon, nagbangotan ako
: ug walay puas ang akong pag-agulo.
25: Nahitabo gayod ang tanan nga akong gikahadlokan.
26: Wala akoy kalinaw ug pahulay
: ug walay kataposan ang akong pag-antos.