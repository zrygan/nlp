1: Niadtong panahona walay hari sa Israel. Sa mao usab nga panahon, ang banay ni Dan nangitag yuta aron ilang panag-iyahon ug kapuy-an kay niadtong panahona sila ra man sa mga banay sa Israel ang wala pa kabahinig yuta.
2: Busa ang tibuok banay ni Dan nagpilig lima ka tawo nga may katakos gikan sa mga kalungsoran sa Zora ug Estaol aron pagpangita ug pagpaniid ug dapit nga mahimo nilang angkonon. Unya nahiabot sila sa kabungtoran sa Efraim ug didto midayon sa balay ni Miqueas.
3: Samtang didto sila, nailhan nila nga ang batan-on usa ka Levita tungod sa iyang sinultihan busa ila siyang gipangutana, Unsa may imong buhat dinhi? Kinsay nagdala kanimo dinhi?
4: Siya mitubag kanila, Nagkasabot kami ni Miqueas nga mag-alagad ako kaniya ingon nga iyang pari ug suholan niya ako.
5: Miingon sila kaniya, Palihog pangutan-a ang Dios kon molampos ba kami sa among panaw.
6: Ang pari mitubag, Wala kamoy angay nga kabalak-an. Bantayan kamo sa Ginoo niining inyong panaw.
7: Busa mibiya ang lima ka tawo ug nangadto sa lungsod sa Lais. Nakita nila nga maayo ang pagkabutang sa mga tawo didto sama sa mga Sidonihanon. Malinawon sila ug dili gubot. Sangkap sila sa tanan nilang gikinahanglan. Nagpuyo sila halayo sa mga Sidonihanon ug walay pakigsandurot sa ubang katawhan.
8: Sa paghiuli sa lima ka tawo ngadto sa Zora ug Estaol, ang katagilungsod nila nangutana kon unsay nakita nila.
9: Sila mitubag, Dali kamo. Sulongon ta ang Lais. Nakita namo nga tabunok ang yuta didto. Ayaw kamog pabilin dinhi nga walay mahimo! Mangadto kita ug ato kining ilogon.
10: Inig-adto ninyo dili gayod kamo dudahan sa mga tawo. Dako kining yutaa ug anaa ang tanan nga gusto sa tawo ug gihatag kini sa Dios kaninyo.
11: Busa ang 600 ka tawo gikan sa banay ni Dan mibiya sa Zora ug Estaol aron sa pagpakig-away.
12: Nanungas sila ug nagkampo sa kasadpan sa siyudad sa Jearim sa Juda, busa nga ang maong dapit ginganlag Kampo ni Dan.
13: Gikan didto mipadayon sila ug nahiabot sa balay ni Miqueas sa kabungtoran sa Efraim.
14: Unya ang lima ka tawo nga naniid sa nasod libot sa Lais miingon sa ilang mga kauban, Nasayod ba kamo nga dinhi niining mga balaya adunay epod, terapim ug mga larawan? Unsa may atong buhaton niini?
15: Busa nangadto sila sa balay ni Miqueas diin nagpuyo ang batan-ong Levita ug gisusi nila kon naunsa na siya.
16: Niining higayona ang 600 ka sundalo sa banay ni Dan nga andam sa pagpakig-away nagbarog sa ganghaan.
17: Ang lima ka espiya misulod sa balay ug gipanguha nila ang mga sagradong butang samtang ang pari nagtindog didto sa ganghaan uban sa 600 ka armadong mga sundalo.
18: Sa dihang misulod ang mga tawo ngadto sa balay ni Miqueas ug gipanguha ang sagradong mga butang, ang pari miingon, Unsa man kining inyong gibuhat?
19: Miingon sila, Hilom! Uban kanamo kay himoon ka namo nga magtatambag ug pari. Dili ba mas maayo pa nga magpari ka sa tibuok banay sa Israel kay sa usa lamang ka panimalay?
20: Nakalipay kini pag-ayo sa pari busa gikuha niya ang mga sagradong butang ug mikuyog siya kanila.
21: Mibalik sila uban sa ilang mga anak, sa mga baka ug sa ilang kabtangan nga nag-una kanila.
22: Layo na sila sa balay ni Miqueas sa dihang gitawag ni Miqueas ang iyang mga silingan aron sa pagpakiggubat. Giapas nila ang mga sakop sa banay ni Dan
23: ug gisinggitan. Milingi ang mga sakop sa banay ni Dan ug miingon kang Miqueas, Unsa may inyong tuyo nga nagpanon man kamo sa pag-apas kanamo?
24: Siya miingon, Gikuha ninyo ang akong pari lakip ang mga diosdios nga akong binuhat. Nanglayas kamo ug walay nahibilin kanako! Unya moingon kamog unsay inyong tuyo?
25: Ang mga sakop sa banay ni Dan miingon kaniya, Maayo pag maghilom ka na lang aron dili kami masuko ug mapatay ka namo lakip ang tibuok mong panimalay!
26: Unya nanglakaw ang mga sakop sa banay ni Dan. Nakita ni Miqueas nga wala gayod siyay ikasugakod busa mipauli na lang siya sa ila.
2728: Gidala sa mga sakop sa banay ni Dan ang mga butang nga binuhat ni Miqueas ug ang iyang pari. Unya mipadayon sila ug gisulong nila ang Lais nga usa ka lungsod nga malinawon diha sa Patag sa Betrehob. Gipatay nila ang mga nagpuyo niini ug gisunog nila ang siyudad. Walay nakatabang kanila tungod kay ang maong lungsod layo man sa Sidon ug wala silay pakigsandurot sa ubang katawhan. Unya gitukod pag-usab sa banay ni Dan ang maong siyudad ug didto sila namuyo.
29: Ila kining ginganlag Dan nga maoy ngalan sa ilang kagikan nga anak ni Jacob. Kaniadto ang maong lungsod ginganlag Lais.
30: Gipahiluna nila ang larawan aron ilang simbahon. Si Jonatan, ang anak ni Gersom nga anak ni Moises, lakip ang iyang kaliwatan nahimong mga pari sa banay ni Dan hangtod sa pagkabihag sa katawhan sa Israel.
31: Ang larawan nga gibuhat ni Miqueas nagpabilin didto samtang ang Tolda sa Dios didto pa sa Silo.