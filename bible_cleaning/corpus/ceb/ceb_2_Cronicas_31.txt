1: Sa nahuman na ang kasaulogan, ang tanang taga-Israel nga mitambong nangadto sa mga siyudad sa Juda ug gigun-ob nila ang mga haliging bato ug gipanguha ang mga larawan nga gipasidungog sa diosa nga si Asera ug gibungkag ang mga halaran sa mga diosdios sa tibuok Juda, Benjamin, Efraim ug Manases hangtod nga naguba nila kining tanan. Unya mipauli ang tanang katawhan sa Israel ngadto sa ilang mga siyudad.
2: Si Hari Ezequias nagsugo nga ang mga pari ug mga Levita bahinbahinon sa nagkalainlaing pundok, ang matag usa sumala sa iyang buluhaton, aron pagsunog ug mga mananap ug paghalad ug mga halad sa pakigdait ug sa pag-alagad diha sa mga ganghaan sa Templo sa Ginoo aron pagpasalamat ug pagdayeg.
3: Gikan sa iyang kahayopan, ang hari mihatag ug mga hayop alang sa mga halad nga sunogon sa buntag ug sa hapon, sa halad nga sunogon alang sa Adlawng Igpapahulay ug alang sa Bag-ong Bulan ug sa naandang mga kasaulogan sumala sa nahisulat sa Balaod sa Ginoo .
4: Ang katawhan nga nagpuyo sa Jerusalem iyang gimandoan paghatag sa bahin nga ila sa mga pari ug sa mga Levita aron pagtuman sa Balaod sa Ginoo .
5: Sa diha nga nahibaloan na ang sugo, ang katawhan sa Israel mihatag ug daghan sa ilang unang abot sa trigo, sa bino, sa lana, sa dugos ug sa tanang abot sa uma ug nagdala sila sa ikapulo sa tanan nilang abot.
6: Ang katawhan sa Israel ug sa Juda nga nagpuyo sa mga siyudad sa Juda nagdala usab sa ilang ikapulo sa mga baka ug mga karnero ug gipundok ang mga butang nga gihalad ug gitugyan ngadto sa Ginoo nga ilang Dios.
7: Sa ikatulo nga bulan gisugdan nila pagpundok ang mga halad ug natapos kini sa ikapitong bulan.
8: Sa dihang nakita ni Ezequias ug sa iyang mga opisyal ang mga pinundok, gidayeg nila ang Ginoo ug ang katawhan sa Israel.
9: Ug si Hari Ezequias nangutana sa mga pari ug sa mga Levita bahin sa pinundok nga mga halad.
10: Si Azarias, ang Pangulong Pari nga sakop sa banay ni Sadok, mitubag kaniya, Sukad magdala silag mga halad ngadto sa Templo sa Ginoo , may igo kaming pagkaon ug daghan pa ganing sobra kay gipanalanginan man sa Ginoo ang iyang katawhan.
11: Unya nagsugo kanila si Hari Ezequias nga andamon ang mga lawak tipiganan diha sa Templo sa Ginoo ug giandam nila kini.
12: Gisulod nila ang mga halad, mga ikapulo ug ang mga butang nga gihalad. Ang nagbantay niini mao si Conanias nga Levita ug ang luyoluyo niya mao si Simei nga iyang igsoon.
13: Kini sila gitabangan nila ni Jehiel, Asasias, Nahat, Asahel, Jerimot, Josabad, Eliel, Ismakias, Mahat ug ni Benaias. Tinudlo sila ni Hari Ezequias ug ni Azarias, ang Pangulong Pari.
14: Si Kore, ang anak ni Imna nga Levita, ang nagbantay sa ganghaan dapit sa silangan, maoy gitugyanan sa mga kinabubut-ong mga halad ngadto sa Ginoo . Siya ang magbahinbahin niini.
15: Si Eden, Miniamin, Jesua, Semaias, Amarias ug si Sequenias maminatud-on nga mitabang kaniya didto sa mga siyudad diin magpuyo ang mga pari. Giapod-apod nila ang mga bahin ngadto sa kaigsoonan sa walay pagpilipili, tigulang man siya o batan-on, sumala sa hut-ong sa ilang katungdanan
16: ug dili sumala sa ilang banay. Gibahinan nila ang tanang kalalakin-an nga nag-edad ug tulo ka tuig pataas nga nag-adtoan sa Templo sa Ginoo aron pagtuman sa ilang buluhaton matag adlaw sumala sa pundok diin sila mahisakop.
17: Ang pagpanglista sa mga pari gipasikad sumala sa mga banay sa ilang katigulangan ug ang sa mga Levita nga nagpanuigon gikan sa 20 ug pataas gipasikad sumala sa ilang mga katungdanan sulod sa ilang mga pundok.
18: Ang mga pari gilista uban sa ilang gagmayng kabataan, mga asawa ug mga anak kay matinumanon man sila sa pagpabiling balaan.
19: Ug labot sa mga kaliwat ni Aaron nga pulos mga pari nga didto sa kaumahan sa yuta nga gipanag-iya sa katawhan sa ilang mga siyudad, may mga tawo nga gitudlo aron pag-apod-apod sa mga bahin ngadto kanila ug sa tanang Levita nga nalista.
20: Mao kini ang gibuhat ni Ezequias sa tibuok Juda. Gibuhat niya ang maayo ug matarong atubangan sa Ginoo nga iyang Dios.
21: Milampos ang tanan nga gibuhat niya didto sa Templo sa Dios sumala gayod sa Balaod aron pagpahimuot sa iyang Dios.