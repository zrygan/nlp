1: Sa wala pa sulonga sa hari sa Ehipto ang Gaza, ang Ginoo misulti kanako bahin sa mga Filistihanon,
2: Tan-awa, nag-anam kadako ang tubig didto sa amihanan,
: ug mosanap kini daw suba nga nagbaha.
: Sanapan niini ang yuta
: ug ang tanan nga anaa niini,
: ang mga siyudad ug ang mga lumolupyo niini.
: Magpakitabang ang mga tawo
: ug ang tanan manghilak tungod sa ilang kalisdanan.
3: Mabati unya nila ang hinagtok sa mga tiil sa mga kabayo,
: ug ang kasaba sa mga ligid sa mga karwahi.
: Ang mga amahan dili na mobalik
: aron pagkuha sa ilang kabataan;
: mangluyloy ang ilang mga kamot.
4: Miabot na ang panahon nga laglagon ang Filistia
: aron maputol ang bisan unsang hinabang nga maggikan sa Tiro ug sa Sidon.
: Ako, ang Ginoo , maoy molaglag sa mga Filistihanon,
: ang tanan nga gikan sa kabaybayonan sa Caftor.
5: Nagpaupaw ang katawhan sa Gaza tungod sa dakong kaguol
: ug nagun-ob ang Ascalon.
: Hangtod kanus-a magbangotan ang Filistia?
6: Misinggit ka, Espada sa Ginoo !
: Hangtod kanus-a ka magpadayon pagpanghasi?
: Balik na sa imong sakub ug ayaw na paggula!
7: Apan unsaon man sa pagpahulay niini
: nga gihatagan ko man kinig buluhaton?
: Gimandoan ko kini pagsulong sa Ascalon
: ug sa katawhan nga namuyo sa kabaybayonan.