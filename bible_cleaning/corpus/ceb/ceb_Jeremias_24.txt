1: Gipakita sa Ginoo kanako pinaagi sa panan-awon ang duha ka basket nga bunga sa igera diha sa atubangan sa Templo. Nahitabo kini human bihaga ni Hari Nabucodonosor gikan sa Jerusalem ngadto sa Babilonia ang anak ni Joakim nga si Joaquin, ang hari sa Juda, lakip ang mga pangulo sa Juda, ang mga hanas nga manghimo sa nagkalainlaing butang ug ang mga batid nga trabahador.
2: Ang unang basket gisudlan ug mga maayong bunga sa igera nga nahinog pag-una ug ang ikaduhang basket gisudlan ug dunot nga bunga sa igera nga dili makaon.
3: Unya giingnan ako sa Ginoo , Unsa may imong nakita, Jeremias?
: Mitubag ako, Mga bunga sa igera. Ang maayong bunga maayo kaayo apan ang dunot labihan kadunot ug dili gayod makaon.
4: Miingon ang Ginoo kanako,
5: Ako, ang Ginoo , ang Dios sa Israel, nag-isip sa mga tawong nabihag ngadto sa Babilonia nga sama niining maayong bunga sa igera ug kaluy-an ko sila.
6: Bantayan ko sila ug ako silang dad-on balik dinhi. Himoon ko silang mauswagon ug dili ko na sila lumpagon. Itanom ko sila ug dili ko ibton.
7: Hatagan ko silag kasingkasing nga moila nga ako mao ang Ginoo . Unya sila mahimong akong katawhan ug ako mahimong ilang Dios kay mobalik man sila kanako sa kinasingkasing gayod.
8: Apan bahin kang Sedekias nga hari sa Juda ug sa mga pangulo nga suod niya ug sa ubang katawhan sa Jerusalem nga ania magpuyo niining nasora ug kadtong namalhin ngadto sa Ehipto, ipakasama ko sila niining dili maayong bunga sa igera nga dili makaon.
9: Pahamtangan ko silag katalagman nga makalisang sa tanang nasod sa kalibotan. Biaybiayon ug himoon silang kataw-anan sa katawhan ug gamiton ang ilang ngalan ingon nga tunglo bisag diing dapita ko sila patibulaaga.
10: Padad-an ko silag gubat, gutom ug mga sakit hangtod nga mangamatay silang tanan didto sa yuta nga gihatag ko kanila ug sa ilang katigulangan.