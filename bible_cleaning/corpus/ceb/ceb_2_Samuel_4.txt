1: Sa pagkasayod ni Isboset, anak ni Saul, nga namatay si Abner didto sa Hebron, nawad-an siya sa kaisog ug naluya ang tibuok Israel.
2: Niining higayona maoy kapitan sa mga pundok ni Isboset si Baana ug si Recab, mga anak ni Rimon nga sakop sa banay ni Benjamin nga taga-Beerot sakop usab sa Benjamin ang Beerot
3: ug ang mga taga-Beerot nangagiw ngadto sa Gitaim diin sila namuyo hangtod karon.
4: Si Jonatan nga anak ni Saul, may anak nga bakol. Lima ka tuig ang iyang edad sa pag-abot sa balita gikan sa Jezreel nga namatay si Saul ug si Jonatan. Gikugos siya sa iyang yaya ug mikagiw sila. Ug tungod kay nagdalidali man ang yaya, nabuhian niya ang bata ug nabakol kini. Mepiboset ang ngalan sa bata.
5: Unya si Recab ug si Baana, mga anak ni Rimon nanglakaw. Ug sa hapit na maudtong tutok miabot sila sa balay ni Isboset ug niadtong tungora nagpahulay si Isboset.
6: Niining higayona nagpalid sa trigo ang babayeng magbalantay sa pultahan apan nahikatulog siya busa nakasulod si Recab ug si Baana nga iyang igsoon.
7: Sa paghisulod nila sa balay nakita nila si Isboset nga nahinanok sa iyang kama didto sa iyang lawak. Gitigbas nila siya ug namatay siya ug gilunggoan nila sa ulo. Gidala nila ang iyang ulo ug namauli sila agi sa Walog sa Jordan sa tibuok gabii.
8: Gidala nila ngadto kang David ang ulo ni Isboset didto sa Hebron ug giingnan nila ang hari, Ania ang ulo ni Isboset nga anak ni Saul nga imong kaaway nga buot mopatay kanimo. Ang Ginoo maoy nanimalos kang Saul ug sa iyang mga anak.
9: Apan gitubag ni David si Recab ug si Baana, Manumpa ako sa ngalan sa Ginoo nga maoy nagluwas kanako gikan sa tanang kalisdanan
10: ang nagsugilon kanako nga patay na si Saul ug nagtuo nga maayo ang iyang gibalita kanako, akong gipatay didto sa Ziklag isip ganti sa iyang gibalita kanako.
11: Labaw pa niini ang akong buhaton sa mga tawong daotan nga sama kaninyo. Gipatay ninyo ang usa ka tawong matarong didto gayod sa iyang kaugalingong balay ug sa iyang higdaanan. Karon patyon ko kamo tungod sa inyong gibuhat kaniya ug paphaon ko kamo gikan niining kalibotana.
12: Ug gisugo ni David ang mga sakop niyang batan-on sa pagpatay kang Recab ug kang Baana ug pagputol sa ilang mga kamot ug tiil ug pagbitay kanila didto sa Linaw sa Hebron. Unya gikuha usab nila ang ulo ni Isboset ug gisulod kini sa dapit nga gilubngan kang Abner didto sa Hebron.