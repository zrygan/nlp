1: O Ginoo nga akong dalangpanan, nagsangpit ako kanimo.
: Dungga intawon ang akong pagtuaw!
: Kon dili mo ako tubagon,
: mamatay gayod ako
: ug mahiadto sa kalibotan sa mga patay.
2: Dungga intawon ako inigsangpit ko kanimo,
: binayaw ang akong mga kamot
: nga nag-atubang sa balaan mong Templo.
3: Ayaw akog siloti
: uban sa mga makasasala ug sa mga daotan,
: nga mahigalaong manulti
: apan ang kasingkasing nila madinumtanon.
4: Siloti sila sumala sa ilang nahimo
: ug sa daotan nilang binuhatan;
: siloti sila tumbas sa daotan nilang nabuhat.
5: Wala sila manumbaling sa gibuhat sa Ginoo
: o sa iyang nahimo
: busa silotan niya sila ug laglagon sa hingpit.
6: Dalaygon ang Ginoo
: kay gidungog niya ang akong pagpakitabang!
7: Ang Ginoo mao ang akong kusog ug taming.
: Kaniya ako nagsalig.
: Gitabangan ako niya
: busa maglipay ako
: ug daygon ko siya pinaagi sa akong awit.
8: Ang Ginoo mao ang kusog sa iyang katawhan
: ug siya ang dalangpanan sa iyang pinili.
9: Luwasa intawon
: ug panalangini ang imong katawhan.
: Mahimo ka untang ilang magbalantay
: ug amomahon mo sila kanunay.