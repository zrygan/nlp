1: Kini ang mensahe mahitungod sa Tiro.
: Pagminatay kamong mga sakayanon sa Tarsis kay nagun-ob na ang Tiro
: ug walay balay o dunggoanan nga nahibilin;
: makabalita kamo niini sa inyong pagpamauli gikan sa Cipre.
2: Paghinuklog kamo, lumolupyo sa kabaybayonan,
: mga negosyante sa Sidon.
: Naglawig na sa dagat ang inyong mga sinugo
3: ngadto sa nagkalainlaing kadagatan.
: Ang inyong nasapian pag-ayo
: mao ang trigo sa Sihor ug sa Nilo;
: negosyante kamo sa kanasoran.
4: Angay kang maulaw, Sidon,
: kay bisan gani ang kahiladman sa dagat wala moangkon kanimo.
: Miingon kini, Wala ako magbati o manganak;
: wala ako maggalam ug mga batan-ong lalaki
: o magpadakog mga dalagita.
5: Inig-abot sa balita didto sa Ehipto,
: mahingangha ug maguol sila sa balita mahitungod sa Tiro.
6: Panghilak kamo ug dangop ngadto sa Tarsis,
: kamong mga lumolupyo sa kabaybayonan!
7: Mao ba kini ang malipayong siyudad sa Tiro
: nga nailhan sukad pa kaniadto?
: Mao ba kini ang siyudad nga nagpadalag ginsakopan tabok sa kadagatan
: aron pag-ilog sa ubang kayutaan?
8: Kinsay naglaraw niini batok sa Tiro,
: ang maghahatag ug korona kansang mga negosyante giilang mga prinsipe,
: kansang magpapatigayon nabantog sa kalibotan?
9: Ang Ginoo nga Labing Gamhanan maoy naglaraw niini
: aron pagwagtang sa tanang garbo,
: ug aron pagpakaulaw sa mga bantogang tawo sa kalibotan.
10: Latas kamo sa inyong yuta, katawhan sa Tarsis;
: wala nay magpugong kaninyo.
11: Gibakyaw sa Ginoo ang iyang kamot ibabaw sa dagat,
: ug gipukan niya ang mga gingharian;
: nagsugo ang Ginoo sa pagguba sa mga kota sa Canaan.
12: Ug miingon siya,
: O Sidon, ang imong kalipay natapos na
: kay gidaugdaog ang imong katawhan.
: Bisan ug molakaw ngadto sa Cipre
: dili ka gihapon makapahulay.
13: Tan-awa ang yuta sa taga-Babilonia! Mao kining mga tawhana, dili ang Asiria, ang naglawog sa Tiro ngadto sa mga mananap. Nagtukod silag mga tore sa gubat, giguba nila ang mga lumolupyo sa Tiro ug gigun-ob nila sila.
14: Panghilak kamo,
: mga sakayanon nga anaa sa kadagatan,
: kay gilumpag ang inyong mga kota.
15: Unya kalimtan ang Tiro sa gidugayon nga 70 ka tuig, ingon sa gitas-on sa kinabuhi sa usa ka hari. Unya tapos sa maong gidugayon, mahitabo sa Tiro ang giingon sa awit bahin sa usa ka babaye nga nagbaligya sa iyang dungog
16: Pagdalag alpa ug suroy sa siyudad,
: O hinikalimtang babaye nga bigaon.
: Tugtoga ang matahom nga sonata ug mga awit
: aron mobalik kanimo ang imong mga hinigugma.
17: Tapos ang 70 ka tuig, tugotan sa Ginoo nga mouswag pag-usab ang pamatigayon sa Tiro ug kini mobalik sa iyang pagkadaotan ug magbaligya na usab sa iyang dungog ngadto sa tanang gingharian sa kalibotan.
18: Apan ihalad niya sa Ginoo ang iyang mga baligya ug ang bayad sa iyang dungog. Dili kini tipigan kay ang iyang kita ipalit man ug daghang pagkaon ug bisti alang niadtong nag-alagad sa Ginoo .