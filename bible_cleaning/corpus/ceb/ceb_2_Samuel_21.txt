1: Unya dihay gutom sa panahon ni David sulod sa tulo ka tuig nga nagsagunson ug nakigsulti si David sa Ginoo . Giingnan siya sa Ginoo , Sad-an si Saul ug ang iyang banay kay iya mang gipamatay ang mga taga-Gibeon.
2: Ang mga taga-Gibeon dili kaliwat sa mga Israelita kondili sa mga Amorihanon. Ang katawhan sa Israel nanumpa sa dili pagpatay kanila apan si Saul nagtinguha sa pagpatay kanila tungod sa iyang gugma alang sa Israel ug sa Juda.
3: Busa gitawag ni David ang mga taga-Gibeon ug giingnan, Unsa may mahimo ko kaninyo? Ug unsa mang halara ang akong ikabayad aron inyong panalanginan ang katawhan sa Ginoo ?
4: Gitubag siya sa mga taga-Gibeon, Ang panag-away namo ni Saul ug sa iyang banay dili mahusay sa sapi o bulawan o sa pagpatay ug tawo sa Israel.
: Ug ang hari miingon, Unsa may buot ninyo nga akong buhaton alang kaninyo?
5: Gitubag nila ang hari, Puohon namo ang kaliwat sa tawo nga buot untang mopuo kanamo aron wala na kami dapit sa Israel.
6: Itugyan kanamo ang pito sa iyang mga anak nga lalaki aron among bitayon atubangan sa Ginoo , didto sa Gibeah, ang lungsod ni Hari Saul, ang hari nga pinili sa Ginoo .
: Ug miingon ang hari, Itugyan ko sila kaninyo.
7: Apan wala iapil sa hari si Mepiboset, ang anak ni Jonatan nga anak ni Saul, tungod sa gipanumpaan ni David ug ni Jonatan atubangan sa Ginoo .
8: Gikuha sa hari si Armoni ug si Mepiboset, ang duha ka anak ni Saul kang Rispa nga anak nga babaye ni Aia. Gikuha usab sa hari ang lima ka lalaki nga apo ni Saul sa iyang anak nga si Merab ug ni Adriel nga anak ni Barsilai nga taga-Mehola.
9: Gitugyan sila ni David ngadto sa mga taga-Gibeon ug gibitay sila didto sa bukid atubangan sa Ginoo , ug gidungan silang pito pagpatay. Gipatay sila sa unang mga adlaw sa ting-ani sa sebada.
10: Unya si Rispa nga anak ni Aia mikuhag sako ug naghimog pasilonganan ibabaw sa dakong bato ug didto siya mipasilong sukad sa ting-ani hangtod sa ting-ulan. Wala niya tugti nga makatugpa sa mga patayng lawas nga gibitay ang mga langgam sa adlaw o ang mga mananap sa gabii.
11: Sa pagkahibalo ni David sa gibuhat ni Rispa, ang anak nga babaye ni Aia ug puyopuyo ni Saul,
12: gikuha ni David ang mga bukog ni Saul ug sa iyang anak nga si Jonatan gikan sa mga tawo sa Jabesgilead nga maoy nagkawat niini gikan sa plasa sa Betsan diin ang mga patayng lawas ni Saul ug ni Jonatan gibitay sa mga Filistihanon sa samang adlaw nga gipatay nila si Saul didto sa Gilboa.
13: Gihipos usab nila ang mga bukog sa pito ka tawo nga gibitay
14: ug ila kining gilubong didto sa Zela sa yuta sa Benjamin didto sa lubnganan ni Kis nga amahan ni Saul ug gibuhat nila ang tanan nga gisugo sa hari. Ug human niana gitubag na sa Ginoo ang ilang mga pag-ampo alang sa tibuok nasod.
15: Unya nakiggubat pag-usab sa Israel ang mga Filistihanon ug si David milugsong kuyog sa iyang mga sakop ug nakig-away sila sa mga Filistihanon. Unya giabot ug kakapoy si David.
16: Niining higayona si Benob nga usa sa mga kaliwat sa mga higante nakahunahuna pagpatay kang David. Ang iyang bangkaw may gibug-aton nga mga tulo ka kilo nga bronsi ug nagtakin siyag bag-ong espada.
17: Apan gipanalipdan si David ni Abisai, anak ni Seruia, ug giataki niya ang Filistihanon ug gipatay. Unya giingnan si David sa iyang mga tawo, Dili kami gusto nga mouban ka kanamo ngadto sa panggubatan aron dili mapalong ang suga sa Israel.
18: Tapos niini may lain na pud nga pakiggubat sa mga Filistihanon ug sa Israel didto sa Gob. Unya gipatay ni Sibecai nga taga-Husa si Sap nga kaliwat sa mga higante.
19: Ug may lain na usab nga gubat sa Israel batok sa mga Filistihanon didto sa Gob. Unya gipatay ni Elhanan, anak ni Jair nga taga-Betlehem, si Goliat nga taga-Gat. Ang pul-an sa bangkaw ni Goliat sama kadako sa likisan sa hablanan.
20: May gubat na usab didto sa Gat ug may usa ka higante nga may unom ka tudlo sa tagsa niya ka kamot ug unom ka tudlo sa matag tiil niya. Kaliwat usab siya sa mga higante.
21: Ug sa dihang giinsultohan niya ang Israel, gipatay siya ni Jonatan, anak ni Simei, igsoon ni David.
22: Kining upat ka mga higante napatay ni David ug sa iyang mga sakop.