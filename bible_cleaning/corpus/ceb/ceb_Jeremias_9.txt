1: Maayo unta kon tinubdan pag tubig ang akong ulo,
: ug ang akong mga mata tuboran sa mga luha
: aron nga hilakan ko adlaw ug gabii
: ang akong katawhan nga gipamatay.
2: Maayo untag may kapuy-an pa ako didto sa kamingawan,
: aron mopahilayo ako sa akong katawhan nga mga maluibon.
3: Kanunay silang mamakak;
: midagsang sa tibuok nasod ang bakak inay kamatuoran.
: Nag-ingon ang Ginoo ,
: Nagsigi lang gayod ug buhat ug daotan ang akong katawhan
: ug wala na sila moila kanako.
4: Kinahanglang magbantay ang usag-usa batok sa iyang higala
: ug dili mosalig sa iyang isigkatawo,
: kay ang tanan limbongan ug tigdaot sa iyang isigkatawo.
5: Naglimbongay ang usag-usa kanila,
: ug walay bisag usa nga dili bakakon;
: naanad na sila sa pagpamakak
: ug dili na makahunong sa ilang pagpakasala.
6: Nagsunodsunod ang bangis nilang mga buhat
: ingon man ang ilang mga pagpanglupig.
: Nag-ingon ang Ginoo nga ang iyang katawhan
: nagdumili na sa pag-ila kaniya.
7: Tungod niini, nag-ingon ang Ginoo nga Labing Gamhanan,
: Sama sa puthaw tunawon ko ang akong katawhan
: aron maputli ug sulayan ko sila.
: Nagbuhat silag daotan,
: busa unsa pa may buhaton ko kanila?
8: Ang ilang dila sama sa hait nga mga udyong;
: mga bakak ang ilang gipanulti.
: Ang tagsatagsa kanila magsultig pulong sa pakigdait ngadto sa ilang isigkatawo,
: apan ang tinuod nilang tuyo mao ang pagbitik kaniya.
9: Dili ko ba lang sila silotan tungod niini?
: Dili ko ba lang panimaslan ang katawhan nga sama niini?
: Ako, ang Ginoo , ang nagsulti niini.
10: Miingon si Jeremias,
: Hilakan ko ang kabukiran ug mga pasibsibanan;
: nauga na kini pag-ayo ug wala nay tawo nga moagi niini.
: Wala nay madungog nga inga sa mga baka
: ug namiya na ang kalanggaman lakip ang mga ihalas nga mananap.
11: Nag-ingon ang Ginoo ,
: Gun-obon ko ang Jerusalem,
: ug adto na puyo ang ihalas nga mga mananap sa nangatumpag nga kabalayan niini;
: ang mga siyudad usab sa Juda
: mahimong diserto ug wala nay magpuyo.
12: Unya nangutana ako sa Ginoo , Nganong nalaglag man ang nasod ug nahimong diserto ug wala nay tawo nga moagi? Kinsa may adunay igong kaalam sa pagsabot niini? Kinsa may imong gisaysayan aron pasabton niya ang uban bahin niini?
13: Mitubag ang Ginoo , Nahitabo kini kay gisalikway man sa akong katawhan ang mga pagtulon-an nga gihatag ko kanila. Wala nila tumana ang gisugo ko kanila.
14: Mga gahi silag ulo ug nagsimba sila sa mga larawan ni Baal sumala sa gitudlo kanila sa ilang katigulangan.
15: Busa, pamati niining pulong sa Ginoo nga Labing Gamhanan, ang Dios sa Israel. Pakan-on ko kining maong katawhan ug panyawan ug paimnon ko silag hilo.
16: Patibulaagon ko sila ngadto sa mga nasod nga wala gani nila hibaloi o sa ilang katigulangan ug ipasulong ko sila sa mga kasundalohan sa laing mga nasod hangtod nga mapuo sila.
17: Nag-ingon ang Ginoo nga Labing Gamhanan,
: Palandonga kini ug ipatawag ang mga tigbangotan
: ug ang mga babayeng batid moawit sa mga alawiton alang sa paglubong.
18: Nag-ingon ang katawhan,
: Paanhia silag dali ug paawitag alawiton alang sa paglubong
: aron makahilak kami ug manaligdig ang mga luha sa among mga mata.
19: Pamatia ang mga pagdanguyngoy didto sa Sion,
: Alaot kita!
: Pagkamakauulaw niining nahitabo kanato!
: Manglangyaw kita kay nangagun-ob na man ang atong mga pinuy-anan!
20: Nag-ingon ako,
: Kamong mga babaye,
: patalinghogi ninyo ang gisulti sa Ginoo
: ug matngoni ninyo ang iyang mga pulong.
: Tudloi ninyo sa pagbangotan ang inyong mga anak nga babaye,
: ug tudloi ang inyong kahigalaan sa pag-awit ug alawiton alang sa paglubong.
21: Ang kamatayon nakasulod sa atong kabalayan ug mga palasyo agi sa atong mga bintana.
: Gipanghabas ang atong kabataan diha sa kadalanan,
: ingon man ang mga batan-on diha sa mga tiyanggihan.
22: Nagkatag ang mga patayng lawas sa katawhan,
: daw mga pundok sa tai diha sa kaumahan,
: daw biniyaan ug wala mahipos nga inani.
: Mao kini ang gisulti sa Ginoo kanako.
23: Nag-ingon ang Ginoo ,
: Dili angay ipasigarbo sa maalam ang iyang kaalam
: o ipasigarbo sa kusgan ang iyang kusog
: o sa dato ang iyang kadato.
24: Kon gusto ang tawo magpasigarbo,
: ang angay niyang ipasigarbo mao nga siya nakaila kanako
: kay ako, ang Ginoo , maluluy-on man
: ug nagbuhat sa husto ug matarong.
: Mao kining mga butanga ang akong kahimut-an.
: Ako, ang Ginoo , ang nag-ingon niini.
25: Nag-ingon ang Ginoo , Moabot ra ang panahon nga silotan ko ang mga tinuli apan hugaw ug kasingkasing
26: ang katawhan sa Ehipto, sa Juda, sa Edomea, sa Ammon, sa Moab ug ang tanan nga atua magpuyo sa kamingawan ug mga tinupihag buhok. Kini silang tanan, lakip ang Israel, wala magtuman sa akong kasabotan.