1: Ang mga kaliwat ni Aaron ug ni Moises sa panahon nga gipakigsultihan sa Ginoo si Moises didto sa Bukid sa Sinai mao kining mosunod
2: ang mga anak ni Aaron mao sila si Nadab, ang kamagulangan, si Abihu, si Eleazar ug si Itamar.
3: Kini sila gidihogan aron mahimong mga pari.
4: Apan si Nadab ug si Abihu nangamatay sa atubangan sa Ginoo sa dihang naghalad silag kalayo nga dili balaan didto sa kamingawan sa Sinai. Wala silay anak busa si Eleazar ug si Itamar na lamang ang nag-alagad ingon nga mga pari sa buhi pa si Aaron.
5: Ang Ginoo miingon kang Moises,
6: Ipatawag ang banay ni Levi ug dad-a sila ngadto kang Aaron nga pari aron sila mag-alagad kaniya.
7: Mag-alagad sila kang Aaron ug sa katawhan didto sa Tolda nga Tagboanan. Sila maoy mag-atiman sa Tolda ingon nga mga pari.
8: Sila usab ang mag-atiman sa tanang galamiton sa Tolda nga Tagboanan ug mag-alagad alang sa mga Israelita didto sa Tolda.
9: Itugyan ang mga Levita ngadto kang Aaron ug sa iyang mga anak aron mag-alagad kanila.
10: Ug itugyan kang Aaron ug sa iyang mga anak ang katungdanan sa pagkapari. Kon adunay lain nga mangahas pag-alagad ingon nga pari kinahanglan patyon.
11: Ang Ginoo miingon na usab kang Moises,
1213: Ang mga Levita akoa na karon. Sa dihang gipamatay ko ang tanang kamagulangang anak sa katawhan sa Ehipto, gihalad ko nga akong kaugalingon ang panganay nga lalaki sa tagsatagsa ka banay sa Israel ug ang panganay sa tanang mananap. Karon imbis ang mga panganay nga lalaki sa Israel ang akong kuhaon, ang mga Levita hinuon maoy akoon; akoa sila. Ako ang Ginoo .
14: Ang Ginoo miingon kang Moises didto sa kamingawan sa Sinai,
15: Ipha ang tanang anak nga lalaki nga sakop sa banay ni Levi sumala sa pamilya diin sila mahisakop. Kadtong nagpanuigon ug usa ka bulan ug pataas kinahanglang ilakip pag-ihap.
16: Busa giihap sila ni Moises sumala sa sugo sa Ginoo .
17: Ang mga anak ni Levi mao sila si Gerson, si Kohat ug si Merari.
18: Ang mga anak ni Gerson mao si Libni ug si Simei.
19: Ang mga anak ni Kohat mao si Amram, si Isar, si Hebron ug si Uziel.
20: Ang mga anak ni Merari mao si Mahli ug si Musi. Mao kini sila ang mga kaliwat ni Levi sumala sa ilang tagsatagsa ka pamilya.
21: Kaliwat ni Gerson ang mga sakop sa banay ni Libni ug ni Simei.
22: Ang tanan nga lalaki nga nagpanuigon gikan sa usa ka bulan ug pataas miabot ug 7,500 ka tawo.
23: Adto sila magkampo luyo sa Tolda sa kasadpang bahin
24: ug si Eliasaf nga anak ni Lael maoy pangulo sa mga kaliwat ni Gerson.
25: Sila maoy mag-atiman sa Tolda ug sa salimbong niini, sa tabil sa pultahan sa Tolda nga Tagboanan
26: ug sa mga tabil sa hawanan. Lakip niini ang tabil sa pultahan sa hawanan nga naglibot sa Tolda ug sa halaran. Sila usab ang mag-atiman sa mga higot niini.
27: Kaliwat ni Kohat ang mga banay ni Amram, ni Isar, ni Hebron ug ni Uziel.
28: Silang tanan 8,600 ka mga lalaki nga nagpanuigon gikan sa usa ka bulan ug pataas. Sila ang nag-alagad sa dapit nga Balaan.
29: Ang mga kaliwat ni Kohat adto magkampo sa habagatang bahin sa Tolda
30: ug si Elisafan nga anak ni Uziel maoy pangulo sa mga kaliwat ni Kohat.
31: Sila maoy mag-atiman sa Sudlanan sa Kasabotan, sa lamisa, sa mga tungtonganan sa suga, sa mga halaran, sa mga galamiton sa Dapit nga Balaan nga maoy gamiton sa mga pari ug sa tabil nga salimbong sa Dapit nga Labing Balaan.
32: Si Eleazar nga anak ni Aaron maoy pangulo sa mga kadagkoan sa mga Levita ug siyay nagdumala niadtong nag-atiman sa Dapit nga Balaan.
33: Kaliwat ni Merari ang banay ni Mahali ingon man ang banay ni Musi.
34: Ang mga lalaki nga nagpanuigon gikan sa usa ka bulan ug pataas miabot ug 6,200.
35: Si Suriel nga anak ni Abihail maoy pangulo sa banay ni Merari. Adto sila magkampo sa amihanang bahin sa Tolda.
36: Ang buluhaton sa mga kaliwat ni Merari mao ang pagbantay sa mga tukod sa Tolda, lakip sa mga yayongan, mga haligi, sa mga sukaranan uban sa tanang kasangkapan niini.
37: Sila usab ang mag-atiman sa mga haligi sa hawanan lakip sa mga sukaranan niini, sa mga ugsok ug mga higot.
38: Si Moises ug si Aaron uban sa iyang mga anak maoy magkampo atubangan sa Tolda dapit sa sidlakan, atbang sa Tolda nga Tagboanan ug mag-atubang sila sa sidlakan. Sila ang magdumala bahin sa mga seremonyas sulod sa Dapit nga Balaan ug sa bisan unsay kinahanglang buhaton alang sa katawhan sa Israel. Patyon ang si bisan kinsa gawas kanila nga mangahas pagbuhat sa maong buluhaton.
39: Ang tanang naihap nga mga Levita 22,000 ka lalaki. Giihap sila ni Moises ug ni Aaron sumala sa sugo sa Ginoo . Ang giapil sa pag-ihap kadto lamang mga lalaki nga nagpanuigon gikan sa usa ka bulan ug pataas.
40: Unya miingon ang Ginoo kang Moises, Ipha ang tanang kamagulangang anak nga lalaki sa mga Israelita gikan sa nagpanuigon ug usa ka bulan ug pataas.
41: Igahin hinuon alang kanako ang mga Levita imbis ang mga kamagulangang anak sa mga Israelita. Igahin usab alang kanako ang kahayopan sa mga Levita imbis ang mga panganayng hayop sa mga Israelita: Ako ang Ginoo .
42: Busa giihap ni Moises ang tanang kamagulangang anak nga lalaki sa mga Israelita sumala sa gisugo kaniya sa Ginoo .
43: Ang gidaghanon nilang tanan 22,273.
44: Ug miingon ang Ginoo kang Moises,
45: Kuhaa ang mga Levita inay ang tanang kamagulangang anak sa mga Israelita ug ang kahayopan sa mga Levita inay ang kahayopan sa mga Israelita. Ang mga Levita akoa. Ako ang Ginoo .
46: Aron malukat ang 273 ka kamagulangang anak sa mga Israelita nga maoy sobra sa gidaghanon sa lalaking mga Levita,
47: pagkuhag lima ka buok salapi sa matag usa kanila. Ang salapi ipasikad sumala sa opisyal nga sukdanan nga gigamit sa Dapit nga Balaan
48: ug ihatag kini kang Aaron ug sa iyang mga anak. Pinaagi niini, ang sobra kanila malukat.
49: Busa gidawat ni Moises ang kuwarta nga lukat alang niadtong mga panganayng Israelita nga misobra sa gidaghanon sa mga Levita.
50: Ang kuwarta mikabat ug 1,365 ka buok salapi.
51: Gihatag kini ni Moises kang Aaron ug sa iyang mga anak sumala sa sugo kaniya sa Ginoo .