1: Usa niana ka adlaw, sa dihang ang mga langitnong binuhat miadto na usab sa Ginoo , miadto usab si Satanas.
2: Ang Ginoo miingon kang Satanas, Diin ka man gikan?
: Mitubag si Satanas, Nagsuroysuroy sa kalibotan.
3: Ug ang Ginoo miingon kang Satanas, Nakamatikod ka ba sa akong sulugoon nga si Job? Sa tibuok kalibotan walay sama kaniya ka matarong ug wala gayoy ikasaway kaniya. Nagsimba siya kanako ug naglikay sa daotan. Gihangyo mo ako nga tugotan ka sa pagpaantos kaniya sa wala lamay kapasikaran apan nagmasinugtanon gihapon si Job.
4: Unya si Satanas mitubag sa Ginoo , Panit sa panit! Walay dili ihatag sa tawo aron pagluwas sa iyang kinabuhi.
5: Apan pahamtangig sakit ang iyang lawas ug balikason ka gayod niya.
6: Ug ang Ginoo miingon kang Satanas, Itugyan ko siya kanimo apan ayaw lamang siyag patya.
7: Busa mibiya si Satanas gikan sa presensya sa Ginoo ug gipaantos niya si Job sa makalilisang nga mga hubag gikan sa lapalapa ngadto sa alimpulo.
8: Unya milingkod si Job diha sa mga abo ug mikuha ug tipak sa kulon aron ikagis sa iyang mga samad.
9: Unya giingnan siya sa iyang asawa, Magpabilin ka bang matarong bisan niining tanan? Balikasa ang Dios ug kamatay!
10: Apan giingnan ni Job ang iyang asawa, Ang imong sinultihan sama sa sinultihan sa mga babayeng buangbuang. Modawat ba lamang kita gikan sa Dios ug maayong mga butang ug dili mga kadaot? Bisan pa niining tanan nga giantos ni Job wala siya makapasipala sa Dios.
11: Si Job may tulo ka higala: si Elifas nga taga-Teman, si Bildad nga taga-Shua ug si Sopar nga taga-Naama. Sa pagkabalita nila mahitungod sa mga kadaot nga miabot kang Job, nangadto sila aron ubanan siya sa iyang kaguol ug sa pagdasig kaniya.
12: Layo pa gani sila nakita na nila si Job apan wala sila makaila kaniya. Ug sa dihang nailhan na nila siya, nanghilak sila. Unya gigisi nila ang ilang bisti ug gibutangag abo ang ilang ulo tungod sa kasubo.
13: Ug nanglingkod sila sa yuta uban kaniya sulod sa pito ka adlaw ug pito ka gabii. Wala silay tingog-tingog kay nakita man nila nga hilabihan gayod ang pag-antos ni Job.