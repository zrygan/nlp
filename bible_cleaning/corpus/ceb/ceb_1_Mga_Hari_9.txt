1: Sa dihang natapos na ni Solomon ang pagtukod sa Templo sa Ginoo ug ang iyang palasyo ug ang tanan nga gitinguha niya nga tukoron,
2: mipakita ang Ginoo ngadto kang Solomon sa ikaduhang higayon sama sa iyang pagpakita didto sa Gibeon.
3: Ang Ginoo miingon kaniya, Gipatalinghogan ko ang imong pag-ampo ngari kanako ug gibalaan ko na kining Templo nga imong gibuhat ug simbahon ako ninyo dinhi niining Temploha hangtod sa hangtod. Atimanon ko kini ug panalipdan sa tanang panahon.
4: Ug kon magkinabuhi ka sumala sa akong kabubut-on uban sa kaligdong ug katarong ug buhaton mo ang tanan nga gisugo ko kanimo sama sa gibuhat sa imong amahan nga si David,
5: lig-onon ko ang imong harianong trono sa Israel hangtod sa kahangtoran sama sa gisaad ko kang David nga imong amahan nga aduna gayoy iyang kaliwat nga mopuli kaniya paghari sa Israel.
6: Apan kon ikaw o ang imong mga anak dili na mosunod kanako ug dili na motuman sa akong kasugoan ug mga tulomanon nga gihatag ko kanimo unya mosimba hinuon sa ubang mga diosdios,
7: hinginlan ko ang Israel gikan sa yuta nga gihatag ko kanila. Ug ang Templo nga akong gibalaan aron pagpasidungog sa akong ngalan wagtangon ko ug ang Israel mahimong sumsuman sa tabi sa tanang katawhan.
8: Gun-obon ko kining Temploha unya mahibulong ang tanang moagi dinhi ug mayubiton nga moingon, Nganong gibuhat man kini sa Ginoo niining nasora ug niining Temploha?
9: Unya moingon sila, Tungod kay gisalikway man nila ang Ginoo nga ilang Dios nga maoy nagkuha sa ilang katigulangan gikan sa Ehipto ug misalig sila sa ubang diosdios ug nagsimba ug nag-alagad kanila. Busa gipahamtang sa Ginoo kanila kining tanang katalagman.
10: Pagkatapos sa 20 ka tuig nahuman ni Solomon pagbuhat ang Templo sa Ginoo ug ang palasyo.
11: Si Hiram nga hari sa Tiro maoy nagsangkap kaniya sa mga kahoy nga sidro ug sipres ug sa bulawan sumala sa iyang gikinahanglan. Gihatag ni Hari Solomon ngadto kang Hiram ang 20 ka lungsod diha sa yuta sa Galilea.
12: Apan pagtan-aw ni Hiram sa mga lungsod wala siya malipay.
13: Busa miingon siya kang Solomon, Igsoon ko, unsa gud kining mga lungsora nga imong gihatag kanako? Busa gitawag kini nga yuta sa Cabul hangtod karon.
14: Si Hiram nakahatag kang Solomon ug kapin sa 4,000 ka kilo nga bulawan.
15: Mao kini ang sugilanon sa pinugos nga pagtrabaho nga gipasiugdahan ni Hari Solomon aron pagtukod sa Templo sa Ginoo ug sa iyang palasyo ug sa Millo, sa Kota sa Jerusalem, sa Hazor, sa Megido ug sa Gaser.
16: Si Paraon nga hari sa Ehipto misulong sa Gaser ug nailog niya kini. Gipamatay niya ang mga namuyo ug gisunog ang siyudad ug gihatag niya kini ingon nga bugay sa iyang anak nga asawa ni Solomon.
17: Unya gitukod pag-usab ni Solomon ang Gaser. Gitukod usab ni Solomon pag-usab ang Bet Horon nga diha sa patag,
18: ang Baalat ug Tamar didto sa kamingawan sa yuta sa Juda
19: ug ang tanang siyudad nga tipiganan sa mga butang nga iya ni Solomon ug ang mga siyudad alang sa iyang mga karwahi ug ang mga siyudad alang sa iyang mga kabalyero ug bisan unsa nga gitinguha nga pagatukoron niya didto sa Jerusalem, sa Lebanon ug sa tanang dapit sa iyang gingharian.
20: Ang nahibilin nga mga Amorihanon, Hitihanon, Perisihanon, Hibihanon ug mga Jebusihanon nga dili sakop sa katawhan sa Israel
21: nga wala mahurot paglaglag sa katawhan sa Israel gihimo ni Solomon nga mga ulipon ug nagpabilin sa ingon hangtod niining panahona.
22: Apan walay Israelita nga giulipon ni Solomon. Gihimo niya silang mga sundalo, mga opisyal, mga pangulo sa kasundalohan, tigdumala sa karwahi ug mga kabalyero.
23: Adunay 550 ka mga pangulong opisyal nga nagdumala sa buluhaton ni Solomon. Sila ang nagdumala sa mga trabahador.
24: Gitukod ni Solomon ang Millo human ang iyang asawa nga anak sa hari sa Ehipto mibalhin pagpuyo gikan sa Jerusalem ngadto sa palasyo nga gitukod ni Solomon alang kaniya.
25: Makatulo sa usa ka tuig si Solomon naghalaran ug mga halad nga sunogon ug mga halad sa pakigdait diha sa halaran nga iyang gitukod alang sa Ginoo . Nagsunog usab siyag insenso atubangan sa Ginoo . Ug gihuman niya ang Templo.
26: Si Hari Solomon nagtukod ug daghan kaayong mga barko didto sa Esion-geber nga duol sa Elat diha sa baybayon sa Dagat nga ginganlag Dagat sa Acaba didto sa yuta sa Edomea.
27: Nagpadala si Hari Hiram ug mga tawo nga hanas sa panakayan aron motrabaho uban sa mga sulugoon ni Solomon.
28: Miadto sila sa Ofir ug gikan didto nakadala silag kapin sa 14,000 ka kilo nga bulawan ug gidala nila kini ngadto kang Hari Solomon.