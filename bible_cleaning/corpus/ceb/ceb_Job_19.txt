1: Si Job mitubag
2: Nganong punayan man ninyo akog sakit nianang inyong sinultihan?
3: Wala kamoy hunong sa pagbiaybiay kanako,
: ug wala gani kamo maulaw sa inyong pagbugalbugal kanako.
4: Pananglitan nakasala ako.
: Unsa may labot ninyo niini?
5: Nagtuo kamo nga mas maayo kamo kay kanako,
: ug giisip ninyo ang akong kalisdanan
: ingon nga kamatuoran nga sad-an ako.
6: Wala ba kamo makakita nga ang Dios maoy nagbuhat niini kanako?
: Nagbutang siyag bitik aron lit-agon ako.
7: Mitutol ako sa iyang kabangis apan walay namati kanako;
: nangayo akog hustisya apan gihikawan ako niini.
8: Gialihan sa Dios ang dalan ug dili gayod ako makaagi;
: giputos niyag kangitngit ang akong agian.
9: Gisakmit niya ang tanan kong himaya
: ug gikuhaan niya ako sa akong purongpurong.
10: Gihampak ako niya sa tanang dapit.
: Giibot niya ang akong paglaom
: ug gipasagdan ako nga malaya ug mamatay.
11: Nasuko pag-ayo kanako ang Dios
: ug giisip niya ako nga kaaway.
12: Gipadala niya ang iyang kasundalohan aron pagsulong kanako
: ug gilibotan nila ang akong tolda.
13: Giagni sa Dios ang akong mga igsoon sa pagbiya kanako,
: ug wala na gani makaila kanako ang akong kahigalaan.
14: Wala na mopakita kanako ang akong mga paryenti ug mga higala.
15: Bisan gani kadtong mga bisita ko kaniadto nahikalimot na kanako;
: ug sama na lamang sa dumuduong ang pagtagad kanako sa akong mga sulugoon.
16: Dili na gani ako tubagon sa akong sulugoon kon tawgon nako siya,
: bisan pag magpakiluoy ako nga tabangan unta ako niya.
17: Gingilngigan na kanako ang akong asawa ug iya akong gilikayan,
: ug dili na moduol kanako ang akong mga igsoon.
18: Biaybiayon ako sa kabataan, ug kataw-an inigkakita nila kanako.
19: Lud-on ang labing suod kong mga higala nga magtan-aw kanako,
: ug nakigbatok na kanako bisan kadtong gimahal ko pag-ayo.
20: Nangluag na ang akong panit;
: hapit na gayod ako mamatay.
21: Kamo akong mga higala!
: Busa kaluy-i intawon ako ninyo!
: Gihampak ako sa Dios.
22: Nganong inyo man akong sakiton sama sa pagsakit sa Dios kanako?
: Dili pa ba igo ang pagsakit ninyo kanako?
23: Maayo unta kon gisulat pa
: kining akong gipanulti ug himoong libro!
24: Maayo unta kon gikulit pa sa bato
: ang akong mga pulong aron dili kini mahanaw.
25: Apan nasayod ako nga sa kataposan,
: may tigpanalipod didto sa langit nga molaban kanako.
26: Makita ko ang Dios niining lawasa gayod,
: bisan pag kutkuton sa sakit ang akong panit.
27: Makita ko gayod siya,
: ug dili na siya langyaw alang kanako.
: Wala na akoy kaisog
: kay miingon man gud kamo,
28: Unsaon man namo pagsakit kaniya?
: Nangita lamang kamog katarongan aron sakiton ninyo ako.
29: Apan karon, kahadloki ninyo ang espada
: ang espada nga magdala sa kasuko sa Dios batok sa sala,
: aron makaila kamo nga adunay maghukom.