1: Ang Espiritu klaro nga nag-ingon nga sa umaabot nga panahon may mga tawo nga mamiya sa ilang pagtuo. Maoy ilang sundon ang mga limbongang espiritu ug ang mga pagtulon-an sa mga yawa.
2: Naggikan kining mga pagtulon-ana sa limbong sa mga tawong bakakon ug ang ilang mga konsensya dili na mobati nga daw gipasoan ug binagang puthaw.
3: Nagtudlo sila nga sayop ang pagminyo ug ang pagkaon sa pipila ka mga pagkaon. Apan gibuhat sa Dios kining maong mga pagkaon aron, human kapasalamati, kan-on niadtong mga nagtuo ug nahibalo sa kamatuoran.
4: Ang tanan nga gibuhat sa Dios maayo. Ang tanan angay dawaton uban ang pagpasalamat ug walay isalikway bisan unsa
5: kay ang pulong sa Dios ug ang pag-ampo maoy nakapabalaan niini.
6: Kon itudlo mo kini sa mga kaigsoonan, mahimo kang maayong sulugoon ni Cristo Jesus. Makita nila nga ikaw namatuto sa mga pulong sa pagtuo ug sa matuod nga pagtulon-an nga imong gisunod.
7: Apan likayi ang mga hinimu-himong sugilanon nga dili angay isugilon. Hinunoa, bansaya ang imong kaugalingon sa kinabuhing diosnon.
8: May kapuslanan ang pagpaugnat sa lawas. Apan ang espirituhanong pagpaugnat mapuslanon alang sa tanang butang kay makahatag man kini kanatog kinabuhi karon ug sa umaabot.
9: Tinuod kini nga panultihon nga angay dawaton ug tuohan sa hingpit.
10: Tungod niini nanglimbasog ug naghago kita pag-ayo. Naglaom kita sa buhing Dios nga mao ang Manluluwas sa tanang tawo, labi na niadtong nagtuo.
11: Isugo ug itudlo kining mga butanga.
12: Ayaw itugot nga tamayon ka tungod sa imong pagkabatan-on. Himoa hinuon ang imong kaugalingon nga panig-ingnan sa mga magtutuo pinaagi sa imong pagpanulti, sa batasan, sa gugma, sa pagtuo ug sa kaputli.
13: Pagkugi sa pagbasa sa Kasulatan atubangan sa kadaghanan ingon man sa pagwali ug sa pagpanudlo hangtod nga moanha ako diha.
14: Gamita ang espirituhanong gasa nga nadawat mo sa dihang nanulti ang mga propeta samtang nagpandong kanimo sa ilang kamot ang mga kadagkoan sa simbahan.
15: Ug buhata kining mga butanga sa matinud-anon gayod aron makita sa tanan ang imong pag-uswag.
16: Bantayi ang imong kaugalingon ingon man ang imong pagpanudlo. Buhata kini kanunay kay niining paagiha maluwas mo ang imong kaugalingon ug ang mamati kanimo.