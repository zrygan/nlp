1: Unya ang Ginoo miingon kang Moises ug kang Aaron,
2: Sultihi ang mga Israelita nga kining mosunod mao ang mga mananap nga mahimo ninyong kan-on
3: bisan unsang mananapa nga pikas ug kuko ug mousap sa ilang kinaon mahimo nga kan-on ninyo.
46: Apan ayaw ninyo kan-a ang kamelyo, ang kuneho o ang liebre. Kinahanglan nga isipon nga hugaw kining mga mananapa kay mousap kini sa ilang kinaon apan dili pikas ang kuko niini.
7: Ang baboy bisan tuod kon pikas ang kuko niini, dili man kini mousap sa kinaon busa hugaw kini alang kaninyo.
8: Ayaw kamo pagkaon sa karne niining mga mananapa o mohikap sa patayng lawas niini kay hugaw man kini alang kaninyo.
9: Sa mga mananap nga nagpuyo sa tubig makahimo kamo pagkaon niining mosunod: ang tanan nga anaa magpuyo sa kadagatan ug sa mga suba nga may mga kapay ug mga himbis.
10: Apan bisan unsa nga anaa sa kadagatan ug sa mga suba ug sa katubigan nga walay mga kapay ug mga himbis dili angayng kan-on.
11: Kanang mga mananapa kinahanglang isipon nga hugaw. Ayaw kamo pagkaon kanila ug likayi ang ilang patayng lawas.
12: Ang tanan nga anaa sa katubigan nga walay mga kapay ug mga himbis hugaw alang kaninyo.
13: Mao kining mga langgama ang dili ninyo makaon kay hugaw: ang agila, ang gripon, ang esmerehon,
14: ang banog, ang tanang matang sa mga manaol,
15: ang uwak,
16: ang abistros, ang pungaw, ang laro, ang tanang matang sa ananangkil,
17: ang ngiwngiw, ang gamaw, ang lapay,
18: ang itik, ang pelikano, ang kalamon,
19: ang nagkalainlaing matang sa tabon, ang abobilya ug ang kabog.
20: Mahugaw usab alang kaninyo ang tanang gagmayng mananap nga pak-an nga adunay upat ka tiil,
21: gawas lamang niadtong adunay mga lutahan tungatunga sa tiil ug paa nga maoy ilang gamiton sa paglukso sa yuta; mahimo ninyo silang kan-on.
22: Makaon ninyo kining mosunod: ang tanang klase sa dulon, timos ug apan-apan.
23: Apan ang ubang gagmayng mananap nga pak-an ug may upat ka tiil hugaw alang kaninyo.
2428: Bisan kinsa ang mohikap sa patayng lawas niining mosunod nga mga mananap, mahugaw hangtod sa gabii: ang tanang mananap nga may kuko nga dili pikas ug dili mousap sa ilang kinaon ug ang tanang mananap nga may upat ka tiil ug may talinis nga mga kuko hugaw alang kaninyo. Ang mohikap sa patay nilang lawas mahugaw hangtod sa gabii. Kinahanglang labhan ang bisti niadtong magdala sa patayng lawas niini; magpabilin siyang hugaw hangtod sa gabii.
29: Mao kining mga mananapa nga nagkamang sa yuta ang isipon ninyong hugaw: ang milo, ang ilaga, ang nagkalainlaing matang sa halo,
30: ang tuko, ang buaya, ang talu-to, ang ibid ug ang kameleyon.
31: Mao kini ang hugaw sa tanang mananap nga nagkamang ug ang mohikap niini kon patay na, mahugaw hangtod sa hapon.
32: Mahugaw usab ang bisan unsang butang nga mahulogan sa ilang patayng lawas, sa walay pagpili kon kini galamiton ba nga kahoy o bisti ba o panit o sako ba hinuon o bisan unsang galamiton. Kinahanglan nga ihumol kini sa tubig ug magpabilin kining hugaw hangtod sa gabii. Unya mahinlo na usab kini.
33: Kon ang usa kanila mahulog sa sudlanan nga hinimog yuta, ang tanang sulod niini mahugaw busa buk-a ang sudlanan.
34: Bisan unsang pagkaon nga matuloan ug tubig gikan sa maong sudlanan mahugaw lakip ang tanang matang sa ilimnon nga diha sa sulod sa maong sudlanan.
35: Mahugaw ang bisan unsang mahulogan sa bisan unsang bahin sa patay nilang lawas. Kon ang mahulogan usa ka hudno o lung-aganan, buk-on kini. Hugaw kini busa isipa ninyong hugaw.
36: Ang usa ka tubod sa tubig o sudlanan sa tubig magpabilin nga hinlo apan ang mohikap sa patay nilang lawas, mahugaw.
37: Magpabilin usab nga hinlo ang bisan unsang liso nga igtitisok nga mahulogan sa bisan unsang bahin sa patay nilang lawas.
38: Apan kon ang liso buboan ug tubig nga nahulogan ug patayng lawas, mahimong hugaw ang liso.
39: Kon namatay ang bisan unsang mananap nga mahimo ninyong kan-on, ang mohikap sa patayng lawas niini mahugaw hangtod sa gabii.
40: Ang mokaon sa patayng lawas niini maglaba sa iyang bisti ug magpabilin siyang hugaw hangtod sa hapon. Ang magdala usab sa patayng lawas niini kinahanglan nga maglaba sa iyang bisti ug magpabilin siyang hugaw hangtod sa gabii.
41: Ayaw ninyo kan-a ang tanang mananap nga nagkamang sa yuta kay hugaw kini.
42: Bisan unsa nga nagkamang o naglakaw sa upat niya ka tiil o bisan unsa nga daghag tiil ug ang tanang nagkamang sa yuta ayaw ninyo kan-a kay hugaw kini.
43: Ayaw ninyo duhiga ang inyong kaugalingon sa ilang kahugaw ug ayaw ninyo bulingi ug hugawi ang inyong kaugalingon pinaagi sa pagkaon sa bisan unsang nagkamang sa yuta aron dili kamo mahugaw.
44: Kay ako mao ang Ginoo nga inyong Dios busa balaana ang inyong kaugalingon kay ako balaan man. Ayaw ninyo hugawi ang inyong kaugalingon pinaagi sa pagkaon sa mananap nga nagkamang sa yuta.
45: Kay ako mao ang Ginoo nga nagkuha kaninyo gikan sa Ehipto aron mahimong inyong Dios. Busa pagbalaan kamo kay ako balaan man.
46: Mao kini ang balaod mahitungod sa mga mananap ug sa mga langgam ug sa tanang binuhat nga naglihok sa katubigan ug nagkamang sa yuta
47: aron kamo makaila sa hugaw ug sa hinlo, sa mga mananap nga mahimong kan-on ninyo ug sa dili ninyo angayng kan-on.