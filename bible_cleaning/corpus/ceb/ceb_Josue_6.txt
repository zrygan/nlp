1: Gisirhan pag-ayo ang mga ganghaan sa Jerico aron dili makasulod ang mga Israelita. Walay makasulod o makagula sa siyudad.
2: Unya ang Ginoo miingon kang Josue, Itugyan ko kaninyo ang Jerico ug ang hari niini lakip ang maisog nga mga sundalo.
3: Ikaw ug ang imong mga sundalo magmartsa libot sa gawas sa siyudad makausa matag adlaw sulod sa unom ka adlaw.
4: Pito ka pari ang mag-una sa Sudlanan sa Kasabotan. Matag usa kanila magdalag budyong nga sungay sa laking karnero. Sa ikapitong adlaw, ikaw ug ang imong mga sundalo magmartsa libot sa gawas sa siyudad makapito uban sa mga pari nga magpatingog sa mga budyong nga sungay.
5: Unya patingogon nilag dugay ang mga budyong. Inigkadungog ninyo niini, pasinggita ang tanang mga tawo ug unya mahugno ang kota nga naglibot sa siyudad. Ug ang tanan modali pagsulod sa siyudad.
6: Busa gitigom ni Josue nga anak ni Nun ang mga pari ug giingnan sila, Alsaha ang Sudlanan sa Kasabotan ug pito kaninyo mag-una niini nga magdalag budyong nga sungay sa laking karnero.
7: Ug giingnan niya ang mga tawo, Abante kamo! Pagmartsa libot sa siyudad uban sa mga sundalo nga mag-una sa Sudlanan sa Kasabotan.
8: Ug sumala sa sugo ni Josue, ang pito ka pari nag-una sa Sudlanan ug gipatingog nila ang budyong nga sungay.
9: Ang mga sundalo nag-una sa mga pari nga nagpatingog sa budyong nga sungay ug ang mga sundalo sa likod nagsunod sa Sudlanan samtang gipatingog ang mga budyong.
10: Apan gidid-an ni Josue ang mga tawo sa pagsinggit o sa pagtingog hangtod nga sugoon sila niya.
11: Busa gipalibot niya sa siyudad sa makausa ang mga pari nga nagdala sa Sudlanan sa Kasabotan sa Ginoo . Unya namalik sila sa kampo ug namahulay didto pagkagabii.
12: Sayong mimata si Josue pagkabuntag ug gialsa sa mga pari ang Sudlanan sa Kasabotan.
13: Ang pito ka pari nga nagdalag pito ka budyong nga sungay nag-una ug nagpatingog niini. Nag-una kanila ang mga sundalo ug nagsunod sa Sudlanan sa Kasabotan ang mga guwardiya niini samtang gipatingog ang mga budyong.
14: Ug sa ikaduhang adlaw milibot na usab sila sa siyudad makausa ug namalik sa kampo. Gibuhat nila kini sulod sa unom ka adlaw.
15: Sa ikapitong adlaw namangon sila sa pagbanagbanag sa adlaw ug milibot sa siyudad sa samang paagi sa makapito. Kadto rang adlawa nga milibot sila sa siyudad makapito.
16: Sa ikapitong paglibot nila, human patingoga sa mga pari ang mga budyong, giingnan ni Josue ang mga tawo, Paninggit kamo kay gitugyan sa Ginoo kaninyo ang siyudad!
17: Ang siyudad ug ang tanan nga anaa niini gihukman nga laglagon sa hingpit ingon nga halad ngadto sa Ginoo . Mao lamay luwason si Rahab nga nagbaligya sa iyang dungog ug ang iyang panimalay tungod kay gitago man niya ang atong mga espiya.
18: Apan ayaw kamo paghilabot sa bisan unsa nga laglagonon. Kon maghilabot kamo niini, makahatag kamog kasamok ug kadaot sa kampo sa Israel.
19: Apan bisan unsa nga hinimo gikan sa plata, bulawan, bronsi o puthaw, alang kini sa Ginoo ug kinahanglan ibutang kini sa panudlanan sa Ginoo .
20: Busa gipatingog sa mga pari ang mga budyong nga sungay. Sa pagkadungog niini sa katawhan, naninggit sila ug nahugno ang paril. Unya ang tanang mga tawo nanulod sa siyudad ug giilog nila kini.
21: Pinaagi sa ilang espada gipatay nila ang tanan nga didto sa siyudad, lalaki ug babaye, batan-on ug tigulang. Gipatay usab nila ang mga baka, mga karnero ug mga asno.
22: Busa giingnan ni Josue ang duha nila ka espiya Adtoa ninyo ang balay sa babaye nga nagbaligya sa iyang dungog ug pagulaa siya uban sa iyang panimalay sumala sa gisaad ninyo kaniya.
23: Busa nangadto sila ug gidala nila si Rahab uban sa iyang mga ginikanan, mga igsoong lalaki, mga ulipon ug ang tanang sakop sa iyang panimalay ngadto sa gawas sa kampo sa mga Israelita.
24: Unya gisunog nila ang siyudad gawas sa mga butang nga hinimog bulawan, plata, bronsi ug puthaw. Gikuha nila kini ug gibutang sa panudlanan sa Ginoo .
25: Apan giluwas ni Josue si Rahab, ang babayeng nagbaligya sa iyang dungog, ug ang tanan niyang paryenti tungod kay gitago man niya ang mga sinugo ni Josue nga nangespiya sa Jerico. Hangtod karon nagpuyo sa Israel ang mga kaliwat ni Rahab.
26: Unya nagpasidaan si Josue, Bisan kinsa nga maninguha pagtukod pag-usab niining siyudad sa Jerico tunglohon gayod sa Ginoo .
: Ang magpahiluna sa patukoranan
: mamatyan sa iyang kamagulangang anak nga lalaki;
: Ug ang magtukod sa mga ganghaan
: mamatyan sa iyang kamanghoran.
27: Busa ang Ginoo nag-uban kang Josue ug nabantog siya sa tibuok nasod.