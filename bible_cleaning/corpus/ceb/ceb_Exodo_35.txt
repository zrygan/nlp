1: Gitigom ni Moises ang tanang mga Israelita ug iyang giingnan, Mao kini ang gisugo sa Ginoo kaninyo
2: Himoa ninyo ang inyong buluhaton sulod sa unom ka adlaw. Apan ang ikapito, balaang adlaw alang kaninyo ug usa ka Adlawng Igpapahulay nga gigahin alang kanako. Ang magtrabaho niining adlawa patyon gayod.
3: Ayaw pagtrabaho bisan gani sa paghaling ug kalayo diha sa inyong balay sa Adlawng Igpapahulay.
4: Giingnan ni Moises ang tanang katawhan sa Israel, Mao kini ang gisugo sa Ginoo
5: Kinahanglan maghalad kamo sa Ginoo . Ang tanan nga buot maghalad kinahanglan maghalad ug bulawan, plata, bronsi,
6: delana nga asul, tapol ug pula, pino nga lino, panapton nga hinimo gikan sa balhibo sa kanding,
7: panit sa laking karnero, panit sa kanding, kahoy nga acasia,
8: lana alang sa mga lamparahan, mga pahumot alang sa lana nga igdidihog ug alang sa humot nga insenso,
9: bato nga kornalina ug ubang mahalong bato nga ipatapot sa epod ug sa tabon sa dughan sa Pangulong Pari.
10: Ang tanan nga batid nga trabahador nga anaa uban kaninyo kinahanglan moari aron himoon nila ang tanan nga gisugo sa Ginoo
11: ang Toldang Tagboanan ug ang tabon niini, ang mga sab-itanan, ang mga tabla, ang mga balabag, ang haligi ug ang sukaranan niini,
12: ang Sudlanan sa Kasabotan ug ang mga yayongan niini, ang takob sa Sudlanan ug ang tabil nga nagsalimbong niini,
13: ang lamisa, ang mga yayongan niini ug ang tanang kahimanan niini, ang pan nga ihalad ngadto sa Dios,
14: ang butanganan ug suga ug ang mga kahimanan niini, ang mga lamparahan ug ang lana alang sa mga lamparahan,
15: ang halaran nga sunogan sa mga insenso ug ang mga yayongan niini, ang lana nga igdidihog, ang humot nga insenso ug ang tabil alang sa pultahan sa Tolda nga Tagboanan,
16: ang halaran nga sunoganan sa mga halad, uban sa linala nga bronsi nga gipakabit niini, ang mga yayongan ug ang tanang kahimanan niini, ang hunawanan nga planggana ug ang tungtonganan niini,
17: ang mga tabil sa hawanan ug ang mga haligi ug mga sukaranan niini, ang tabil alang sa ganghaan paingon sa hawanan,
18: ang mga ugsok ug mga pisi alang sa Tolda nga Tagboanan ug sa hawanan,
19: ang mga mahalon nga mga bisti sa pari alang sa pag-alagad sa Dapit nga Balaanang sagradong mga bisti ni Aaron nga pari ug sa iyang mga anak alang sa ilang pag-alagad ingon nga mga pari.
20: Unya mibiya kang Moises ang tanang mga Israelita.
21: Ang tanan nga nadasig sa paghalad naghalad ngadto sa Ginoo aron gamiton paghimo sa Tolda nga Tagboanan. Gihalad nila ang tanang mga butang nga gikinahanglan alang sa mga serbisyo ug alang sa paghimo sa sagradong bisti.
22: Mianha ang mga lalaki ug mga babaye. Ang tanan nga nadasig nagdalag mga dayandayan, mga ariyos, mga singsing, mga kuwintas ug tanang matang sa butang nga bulawan. Ang matag usa nagdalag butang nga bulawan nga iyang gihalad ngadto sa Ginoo .
23: Sumala sa anaa kanila, ang tanan nagdala niining mosunod: asul, tapol o pula nga delana, pino nga lino, panapton nga gikan sa balhibo sa kanding, panit sa laking karnero o panit sa kanding.
24: Ang tanan nga may ikahalad nga plata o bronsi nagdala sa ilang halad ngadto sa Ginoo , ingon man ang may kahoy nga acasia nga magamit sa bisan unsang paagi alang sa pagtukod.
25: Ang mga babaye nga hanas sa paghimog tanod nga asul, tapol, o pula nga delana ug pino nga lino naghimo niining mga butanga ug gihalad nila kini.
26: Nagbuhat usab sila ug tanod gikan sa balhibo sa kanding.
27: Ang mga kadagkoan nagdalag mga batong kornalina ug mga bato nga mahalon nga ipatapot sa epod ug sa tabon sa dughan,
28: mga pahumot ug lana alang sa mga lamparahan ug mga pahumot sa lana nga igdidihog ug mga humot nga insenso.
29: Ang tanan nga nadasig pagtabang sa tanang buluhaton nga gisugo sa Ginoo pinaagi kang Moises nagdala sa ilang kinaugalingong halad ngadto sa Ginoo .
30: Miingon si Moises sa mga Israelita, Gipili sa Ginoo si Besalel, anak ni Uri, nga anak ni Hur, sa banay ni Juda.
31: Gihatagan siya sa Dios ug kaalam sa pagbuhat sa tanang matang sa buhat sa pagpaanindot,
32: sa paghimo ug mga maanindot nga mga plano ug paghimo niini ginamit ang bulawan, plata ug bronsi,
33: sa paghimog mga alahas, sa pagkulit ug kahoy ug sa tanang matang sa buhat sa pagpaanindot.
34: Si Besalel ug si Oholiab nga anak ni Ahisamac, sa banay ni Dan, gihatagan sa Ginoo ug katakos sa pagtudlo sa uban sa ilang buluhaton.
35: Gihatagan niya sila ug igong katakos sa paghimo sa tanang matang sa buhat nga himoon sa magkukulit, tigdibuho, maghahabol sa pinong lino, sa asul, tapol ug sa pula nga delana ug sa uban pang panapton. Makahimo sila sa tanang matang sa buhat ug batid silang modibuho.