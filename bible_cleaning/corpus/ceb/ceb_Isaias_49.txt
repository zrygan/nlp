1: Pamati kanako, O kapuloan,
: ug patalinghog kamong mga katawhan nga atua sa layo.
: Gitawag ako sa Ginoo
: didto pa sa tagoangkan sa akong inahan;
: gikan sa tiyan sa akong inahan gipili na ako niya.
2: Gihimo niya ang akong dila sama sa usa ka hait nga espada;
: gipanalipdan ako niya diha sa landong sa iyang kamot;
: gihimo ako niya nga sama sa usa ka talinis nga udyong,
: nga mahimong gamiton bisan unsang higayona diha sa iyang sudlanag pana.
3: Ug giingnan ako niya,
: Israel, sulugoon ko ikaw,
: ug pasidunggan ako tungod kanimo.
4: Apan miingon ako,
: Kawang lamang ang akong kahago;
: gigamit ko ang akong kusog sa wala lamay hinungdan.
: Apan ang Ginoo ang mohatag kanakog hustisya
: ug moganti kanako.
5: Sa wala pa gani ako matawo gipili na ako sa Ginoo .
: Gihimo niya akong iyang alagad
: aron pagtigom sa nagkatibulaag nga katawhan sa Israel.
: Gipasidunggan ako niya
: ug gihatagag gahom.
6: Miingon ang Ginoo kanako,
: May mas dako pang buluhaton nga akong ipabuhat kanimo,
: aron pagpabangon sa mga banay ni Israel
: ug sa pagpahiuli sa nahibilin niyang katawhan;
: himoon ko ikaw nga kahayag sa kanasoran,
: aron ang akong kaluwasan modangat sa kinasuokan sa kalibotan.
7: Mao kini ang giingon sa Ginoo ,
: ang manunubos ug Balaang Dios sa Israel,
: ngadto kaniya nga gitamay pag-ayo sa kanasoran
: ug giulipon sa mga hari
: Inigkakita sa mga hari kanimo,
: manindog sila ug moyukbo, ingon man ang mga prinsipe,
: aron sa pagpasidungog kanimo.
: Mahitabo kini kay ang Ginoo , ang balaang Dios sa Israel,
: mao may nagpili kanimo ug motuman siya sa iyang saad.
8: Mao kini ang giingon sa Ginoo
: Sa panahon nga akong gipili, gitubag ko ikaw;
: gitabangan ko ikaw sa dihang nagpakitabang ka;
: bantayan ug panalipdan ko ikaw.
: Pinaagi kanimo maghimo akog kasabotan uban sa tanang katawhan;
: ipahimutang ko ikaw didto sa imong yuta nga karon nagmingaw na.
9: Moingon ako sa mga binilanggo, Gula kamo,
: ug niadtong anaa sa kangitngit, Gawas ngadto sa kahayag.
: Manibsib sila daplin sa kadalanan
: ug mahimo nga ilang sibsibanan ang hawan nga kabungtoran.
10: Dili na sila gutomon ug uhawon;
: ang hangin ug ang kainit sa adlaw dili na mosakit pa kanila
: kay tultolan man sila sa nagmahal kanila ngadto sa mga tuboran sa tubig.
11: Maghimo akog agianan latas sa kabukiran
: ug mag-andam akog dalan alang sa akong katawhan.
12: May mangabot gikan sa halayo,
: ang uban gikan sa amihanan ug kasadpan,
: ug ang uban gikan sa Aswan sa habagatan.
13: Pag-awit sa kalipay, O kalangitan, ug pagmaya, O yuta;
: pag-awit, O kabukiran!
: Kay lipayon sa Ginoo ang iyang katawhan
: ug kaluy-an niya ang mga nag-antos.
14: Apan ang Sion miingon,
: Gibiyaan na ako sa Ginoo ,
: nalimot na siya kanako.
15: Busa ang Ginoo mitubag,
: Makalimot ba ang usa ka inahan sa iyang anak nga masuso?
: Dili ba niya mahalon ang iyang anak?
: Apan bisan pag malimot ang inahan sa iyang anak
: ako dili gayod malimot kanimo.
16: Tan-awa, Jerusalem,
: gikulit ko ang imong ngalan diha sa akong mga palad;
: ang imong mga paril kanunay kong gibantayan.
17: Lupigon sa imong mga magtutukod ang nagguba kanimo,
: ug mamiya kadtong migun-ob kanimo.
18: Tan-awa ang imong palibot
: kay nagtigom ang imong katawhan ug mamauli na sila.
: Ipanumpa ko ingon nga ako buhi nga Dios
: nga magmapagarbohon ka kanila,
: sama sa babayeng kaslonon
: nga mapagarbohon sa iyang mga dayandayang alahas.
19: Sa walay duhaduha ang inyong biniyaang dapit
: ug ang inyong yuta nga giamong-amongan,
: dili na paigo nga kapuy-an sa mamauli nga katawhan.
: Kadtong nag-among-among kaninyo
: ipahilayo na kaninyo.
20: Ang kabataan nga matawo panahon sa imong kasub-anan mohunghong kanimo,
: Gamay ra kining dapita alang kanako;
: hatagi akog dapit nga akong kapuy-an.
21: Unya moingon ka diha sa imong hunahuna,
: Kinsay nanganak niining mga bataa alang kanako
: nga nangawala na man ang akong mga anak,
: ug dili na ako mahimong manganak pa?
: Gibihag ako ug gisalikway
: busa kinsa may nagmatuto kanila?
: Gibiyaan ako nga nag-inusara
: busa diin man diay kini sila gikan?
22: Mao kini ang giingon sa Ginoong Dios
: Kamayon ko ang kanasoran,
: ug ipakita ko ang akong ilhanan ngadto sa katawhan;
: unya kugoson nila ang imong mga anak nga lalaki
: ug sung-ayon nila ang imong mga anak nga babaye
: pauli nganha kanimo.
23: Ang mga hari mahisama sa amahan nganha kaninyo
: ug ang ilang mga rayna mahisama sa inyong inahan.
: Moyukbo sila kaninyo
: ug tilaan nila ang abog sa inyong tiil.
: Unya makaila kamo nga ako mao ang Ginoo ;
: kadtong misalig kanako dili gayod maulawan.
24: Makuha ba ang mga inilog gikan sa sundalo,
: o maluwas ba ang mga dinakpan gikan sa bangis nga tawo?
25: Nag-ingon ang Ginoo ,
: Mailog bisan pa ang mga dinakpan sa mga sundalo,
: ug mabawi ang mga inilog sa tawong bangis,
: kay ako maoy makig-away niadtong makig-away kaninyo,
: ug luwason ko ang inyong mga anak.
26: Ipakaon ko sa mga nagdaugdaog kaninyo ang ilang kaugalingong unod,
: ug mangahubog sila sa ilang kaugalingong dugo sama sa bino.
: Unya ang tanang katawhan makaila nga ako mao ang Ginoo nga inyong manluluwas,
: ang inyong manunubos, ang Gamhanang Dios ni Jacob.