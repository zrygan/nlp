1: Ang katawhan sa Efraim miingon kang Gideon, Nganong wala man kami nimo tawga aron sa pagpakiggubat sa mga Midianhon? Nganong gibuhat mo man kini kanamo? Labihan gayod nilang bagulbol tungod niini.
2: Apan giingnan sila ni Gideon, Ang gibuhat ko gamay ra kon itandi sa inyong nahimo. Ang diyutay nga nahimo ninyo labaw pa kay sa tanan nga nahimo sa akong banay.
3: Gitugyan sa Dios nganha kaninyo ang mga pangulong Midianhon nga si Oreb ug si Zeb. Unsay nahimo ko nga ikatandi niini? Pagsulti ni Gideon niini napuypoy ang ilang kasuko kaniya.
4: Unya si Gideon ug ang iyang 300 ka sakop miabot sa Suba sa Jordan ug mitabok niini. Gikapoy na sila ug gigukod pa gihapon nila ang mga kaaway.
5: Gihangyo niya ang mga tawo sa lungsod sa Sucot, Hatagi intawon ug pagkaon ang akong mga tawo. Gikapoy na kami ug gigukod pa namo si Zeba ug si Zalmuna nga mga haring Midianhon.
6: Apan miingon ang mga pangulo sa Sucot, Nganong pakan-on man namo ang imong kasundalohan? Wala pa gani ninyo madakpi si Zeba ug si Zalmuna.
7: Busa miingon si Gideon, Kon mao kana, kon itugyan na sa Ginoo ngari kanako si Zeba ug si Zalmuna, latoson ko kamo sa mga tunok ug mga sampinit gikan sa kamingawan!
8: Mipadayon si Gideon sa Penuel ug gihangyo gihapon niya ang katawhan didto nga pakan-on ang mga sakop niya apan ang tubag sa mga taga-Penuel sama ra sa gitubag sa mga taga-Sucot.
9: Busa giingnan sila ni Gideon, Mobalik ako nga walay daotang mahitabo kanako ug gub-on ko kining maong tore.
10: Si Zeba ug si Zalmuna didto sa Karkor uban sa ilang kasundalohan. Sa kasundalohan sa katawhan sa kamingawan, mga 15,000 ang nahibilin ug 120,000 ang napatay.
11: Mipadayon si Gideon subay sa daplin sa kamingawan, silangan sa Noba ug Jogbeha ug gipakalitan nila pag-ataki ang mga kaaway.
12: Ang duha ka haring Midianhon nga si Zeba ug si Zalmuna nanagan apan gigukod sila ni Gideon ug gidakop. Nangalisang ang tibuok kaaway nga kasundalohan.
13: Gikan sa panggubatan si Gideon nga anak ni Joas mibalik subay sa Agianan sa Hares.
14: Nakadakop siyag usa ka batan-ong lalaki gikan sa Sucot ug gisukitsukit niya. Gilista sa batan-on alang kang Gideon ang mga ngalan sa 77 ka pangulo ug kadagkoan sa Sucot.
15: Unya miadto si Gideon sa mga tawo sa Sucot ug miingon, Nahinumdom ba kamo sa inyong pag-insulto kanako? Matod ninyo dili kamo mopakaon sa akong gikapoy nga kasundalohan tungod kay wala pa namo madakpi si Zeba ug si Zalmuna. Karon ania na sila!
16: Mikuha siyag mga sampinit gikan sa kamingawan ug pinaagi niini gikastigo niya ang mga pangulo sa Sucot.
17: Gilumpag niya ang tore sa Penuel ug gipatay ang mga lalaki nga nagpuyo sa maong siyudad.
18: Unya gipangutana niya si Zeba ug si Zalmuna, Unsay hitsura sa mga tawo nga inyong gipatay didto sa Tabor?
: Nanubag sila, Sama kanimo. Ang matag usa kanila samag hitsura sa anak ug hari.
19: Si Gideon miingon, Ako silang mga igsoon, mga anak gayod sa akong inahan. Nanumpa ako nga kon wala pa sila ninyo patya dili ko unta usab kamo patyon.
20: Giingnan niya si Jeter, ang kamagulangan niyang anak, Patya sila. Apan ang bata wala molanit sa iyang espada. Nahadlok siya kay batan-on pa man siya kaayo.
21: Apan miingon si Zeba ug si Zalmuna kang Gideon, Ikaw maoy angay mopatay kanamo kay kining buhata dili mahimo sa bata. Busa gipatay ni Gideon si Zeba ug si Zalmuna ug gikuha niya ang mga dayandayan nga diha sa liog sa ilang mga kamelyo.
22: Ug miingon ang katawhan sa Israel kang Gideon, Ikaw na ang among panguloikaw ug ang imong anak ug ang imo unyang mga kaliwat kay giluwas mo man kami sa mga Midianhon!
23: Si Gideon mitubag, Dili ako o ang akong anak ang mangulo kaninyo. Ang Ginoo maoy inyong pangulo!
24: Apan midugang siya pag-ingon, Aduna akoy ihangyo kaninyo. Ihatag kanako ang mga ariyos nga nailog ninyo. Ang mga Midianhon gud ug ang ubang mga tawo sa kamingawan may mga ariyos man nga bulawan.
25: Nanubag sila, Malipay kami sa paghatag kanimo niini. Gibukhad nila ang usa ka panapton ug niini gibutang nila ang mga ariyos nga ilang nailog.
26: Ang bulawang mga ariyos nga gipangayo ni Gideon may gibug-aton nga 19 ka kilo. Walay labot niini ang mga dayandayan, mga kuwintas ug mga panaptong dagtom-pula nga gisul-ob sa mga haring Midianhon ug ang mga dayandayan sa liog sa ilang kamelyo.
27: Naghimo si Gideon ug diosdios nga bulawan ug gibutang kini sa iyang siyudad sa Ofra. Ang tanang Israelita namiya sa Dios ug nangadto didto aron pagsimba sa diosdios. Nahimo kining lit-ag alang kang Gideon ug sa iyang panimalay.
28: Nabuntog sa mga Israelita ang Midian ug wala na gayod kini magsamoksamok kanila. Nagmalinawon ang Israel sulod sa 40 ka tuig samtang buhi pa si Gideon.
29: Si Gideon o Jerubaal mipauli sa kaugalingon niyang balay ug mipuyo didto.
30: May 70 siya ka anak nga lalaki tungod kay daghan man siyag asawa.
31: May puyopuyo usab siya didto sa Siquem nga nanganak ug lalaki nga ginganlag Abimelec.
32: Unya namatay si Gideon nga anak ni Joas sa hingkod nga katigulangon ug didto siya ilubong sa lubnganan sa iyang amahan sa Ofra, ang siyudad sa banay ni Abieser.
33: Sa dihang patay na si Gideon, ang katawhan sa Israel wala na usab mag-alagad sa Ginoo ug nagsimba sila sa mga Baal.
34: Wala na sila mag-alagad sa Ginoo nga ilang Dios nga nagluwas kanila gikan sa tanan nilang kaaway.
35: Ug wala sila magmapasalamaton sa panimalay ni Gideon sa tanang kaayohan nga nabuhat niya alang sa Israel.