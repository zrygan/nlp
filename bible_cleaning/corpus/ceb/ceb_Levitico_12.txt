1: Ang Ginoo miingon kang Moises,
2: Sultihi ang mga Israelita nga kon ang usa ka babaye manganak ug batang lalaki, mahugaw siya sulod sa pito ka adlaw sama ra nga hugaw siya kon siya dug-on.
3: Sa pagka-ikawalong adlaw, tulion ang bata.
4: Unya, ang inahan mohulat ug lain pang 33 ka adlaw una siya mahinlo sa iyang dugo. Kinahanglan nga dili siya mohikap sa bisan unsang butang nga balaan o mosulod sa balaang dapit samtang wala pa matapos ang pagputli sa iyang kaugalingon.
5: Apan kon manganak siya ug batang babaye, mahugaw siya sulod sa duha ka semana ingon sa iyang pagkahugaw kon siya dug-on ug mohulat siyag 66 ka adlaw una siya mahinlo sa iyang dugo.
6: Kon mahuman na ang panahon sa iyang pagputli nga iyang gihimo tungod sa iyang pagpanganak, magdala siya ngadto sa pari ug nating karnero nga usa ka tuig ang kagulangon aron gamiton nga halad nga sunogon ug usa ka tukmo o salampati ingon nga halad tungod sa sala didto sa pultahan sa Tolda nga Tagboanan.
7: Ang pari maghalad niini sa atubangan sa Ginoo ug himoon niya ang seremonyas sa pagpapas sa sala alang sa babaye ug ang maong babaye mahinlo sa iyang pagpanganak. Mao kini ang balaod alang sa manganak.
8: Apan kon dili siya makahimo paghatag ug nating karnero, magdala siya ug duha ka buok tukmo o duha ka kuyabog nga salampati: ang usa gamiton nga halad nga pagasunogon ug ang usa gamiton nga halad tungod sa sala. Ang pari maghimo sa seremonyas sa pagpapas sa sala alang kaniya ug ang babaye mahinlo.