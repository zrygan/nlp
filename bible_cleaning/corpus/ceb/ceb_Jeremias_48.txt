1: Mao kini ang giingon sa Ginoo nga Labing Gamhanan bahin sa Moab
: Pagkaalaot sa Nebo nga nagun-ob!
: Nailog ug naulawan ang Kiriataim
: ug nalumpag ang lig-on nga kota niini!
2: Nahanaw na ang kabantog sa Moab!
: Didto sa Hesbon naglaraw ang mga kaaway batok kaniya.
: Miingon sila,
: Gun-obon ta ang nasod sa Moab.
: Ang lungsod sa Madmen pahilumon,
: ug ang mga kasundalohan mosulong niini.
3: Naninggit ang mga lumolupyo sa Horonaim,
: Kamatay ug kalaglagan!
4: Nagun-ob na gayod ang Moab
: ug mabati ang hilak sa kabataan.
5: Nagbakho sila samtang nagtungas sa kabungtoran sa Luhit
: kay nadungog man nila ang singgit sa kalaglagan
: sa ilang paglugsong paingon sa Horonaim.
6: Miingon sila, Dagan kamo!
: Luwasa ang inyong kaugalingon!
: Dagan sama sa ihalas nga asno sa kamingawan!
7: Moab, kay misalig ka man sa imong mga kota ug bahandi, mailog ka usab
: ug bihagon ang inyong diosdios nga si Camos
: uban sa iyang mga prinsipe ug kaparian.
8: Walay lungsod nga dili gun-obon;
: mahiagom usab sa kadaot ang walog ug ang patag.
: Ako, ang Ginoo , ang nag-ingon niini.
9: Paghimog lubnganan alang sa Moab
: kay hapit na kini laglagon;
: ang mga kalungsoran niini mangagun-ob ug wala nay magpuyo.
10: Tinunglo ang tawo nga dili mobuhat sa buluhaton sa Ginoo sa kinasingkasing gayod. Tinunglo usab siya nga dili mogamit sa iyang espada aron pagpatay!
11: Nag-ingon ang Ginoo , Sukad masukad walay nagsamok sa Moab. Sama siya sa bino nga nakalugdang na. Wala siya ibalhinbalhin ug sudlanan o mabihag. Busa wala gayod maunsa ang iyang lami ug kahumot.
12: Nag-ingon ang Ginoo , Apan moabot ra ang panahon nga may ipadala akong mga tawo nga maoy moipis sa Moab sama sa bino. Tition nila ang bino sa iyang mga tadyaw ug unya pamuk-on kini.
13: Kawang lamang ang pagsalig sa taga-Moab kang Camos nga ilang diosdios ingon nga kawang usab ang pagsalig sa Israel kang Betel.
14: Unsaon man ninyo pag-ingon nga kamo mga bayani ug isog nga mga sundalo?
15: Mosulong na ang molaglag sa Moab ug sa iyang mga siyudad,
: aron pagpamatay sa iyang labing lig-on nga mga batan-on.
: Ako, ang hari, ang Ginoo nga Labing Gamhanan, maoy nagsulti niini.
16: Sa dili madugay gun-obon ang Moab;
: mokalit lang siyag kapukan.
17: Pagsubo kamo alang sa maong nasod
: kamong anaa magpuyo sa duol ug nasayod sa iyang kabantog.
: Ingna ninyo,
: Nabali na gayod ang gamhanan ug bantogang sitro.
18: Kamong anaa magpuyo sa Dibon,
: kanaog sa halangdon ninyong lingkoranan,
: ug pangyaka kamo sa yuta kay ania na ang molaglag sa Moab,
: ug gipangguba niya ang inyong mga kota.
19: Kamong anaa magpuyo sa Aroer,
: tindog kamo diha sa kadalanan ug tan-awa ang mga miikyas,
: ug pangutan-a sila unsay nahitabo.
20: Motubag sila, Napukan na ang Moab!
: Naulawan ang Moab busa hilaki ninyo siya.
: Isangyaw sa daplin sa Suba sa Arnon
: nga nalaglag na ang Moab!
21: Gipahamtangan nag silot ang mga siyudad sa kapatagan: ang Holon, ang Jasa, ang Mefaat,
22: ang Dibon, ang Nebo, ang Betdeblataim,
23: ang Kiriataim, ang Betgamul, ang Betmeon,
24: ang Keriot ug ang Bozra. Gisilotan na ang tanang siyudad sa Moab duol man o layo.
25: Napukan na ang gahom sa Moab. Ako, ang Ginoo , mao ang nagsulti niini.
26: Ang Ginoo miingon, Paimna hangtod nga mahubog na ang Moab tungod sa iyang pagsupil kanako. Moligid siya sa iyang sinuka ug kataw-an siya sa katawhan.
27: Moab, hinumdomi ang imong pagbiaybiay sa katawhan sa Israel. Gipakasama mo sila sa pundok sa mga kawatan nga nadakpan.
28: Kamong anaa magpuyo sa Moab, biyai ninyo ang inyong mga lungsod ug ngadto kamo puyo sa mga pangpang. Pagpakasama kamo sa mga tukmo nga adto magsalag sa daplin sa mga pangpang.
29: Garboso kaayo ang Moab. Nasayod ako sa pagkahambugiro ug sa pagkaandakan sa katawhan sa Moab ug ang ilang paghunahuna alang lamang sa ilang kaugalingon.
30: Ako, ang Ginoo , nasayod sa ilang pagkamapahitas-on. Walay pulos ang ilang mga pagpangandak ug dili molungtad ang ilang mga buhat.
31: Busa hilakan ko ang tibuok Moab ug ang tanang lumolupyo sa Kirheres.
32: Mas hilakan ko ang mga lumolupyo sa Sibma kay sa mga lumolupyo sa Jazer. Siyudad sa Sibma, sama ka sa paras nga ang mga sanga miabot sa tabok sa Dagat nga Patay ug sa Jazer. Apan karon ang imong mga bunga sa ting-init ug ang imong ubas nangadaot.
33: Nahanaw na ang kalipay ug kasadya gikan sa tabunok nga yuta sa Moab. Wala nay nag-agas nga bino gikan sa mga pigsanan ug wala nay mohimog bino ug mosinggit sa kalipay.
34: Mituaw ang mga lumolupyo sa Hesbon ug sa Eleale ug ang ilang pagtuaw madungog bisan pa sa Jehaz, sa Zoar, sa Horonaim ug sa Eglat-shelishiyah. Bisan ang Sapa sa Nimrim mihubas na.
35: Pahunongon ko ang katawhan sa Moab sa ilang paghalad ug sa pagsunog ug insenso alang sa ilang mga diosdios. Ako, ang Ginoo , mao ang nagsulti niini.
36: Nasubo ako pag-ayo alang sa Moab ug sa mga lumolupyo sa Kirheres sama sa usa ka tawo nga nagtugtog ug honi sa paglubong pinaagi sa plawta kay ang tanan nilang naangkon nga kabtangan nahanaw na man.
37: Ang tanan nagpakiskis sa ilang ulo ug namarbas sa ilang bungot. Gisamaran nila ang ilang kamot ug nagbisti silag sako.
38: Sa atop sa kabalayan ug sa mga plasang publiko walay laing madungog kondili ang mga pagminatay kay gipusgay ko man ang Moab sama sa tadyaw nga wala na kinahanglana. Ako, ang Ginoo , mao ang nagsulti niini.
39: Napusgay na gayod ang Moab! Hilak kamo! Naulawan pag-ayo ang Moab. Nagun-ob na kini ug gihimo na kining kataw-anan sa tanang nasod nga naglibot niini.
40: Miingon ang Ginoo , Ako, ang Ginoo , nagsaad nga may usa ka nasod nga sama sa usa ka agila nga mosakdap sa Moab.
41: Mailog ang kalungsoran ug ang mga kota. Niadtong adlawa, malisang ang kasundalohan sa Moab sama sa babaye nga nagbati.
42: Magun-ob gayod ang Moab ug dili na magpabilin ingon nga nasod kay misukol man kini kanako.
43: Ang kalisang, ang mga gahong ug mga lit-ag maoy naghulat sa katawhan sa Moab. Ako, ang Ginoo , maoy nagsulti niini.
44: Kadtong moikyas sa kalisang mahulog sa gahong ug kadtong makagawas malit-ag gihapon kay gitagalan ko na man kon kanus-a magun-ob ang Moab.
45: Ang alaot nga mga kagiw buot modangop sa siyudad sa Hesbon apan ang maong siyudad nga giharian kanhi ni Hari Sihon, nasunog. Nasunog ang mga utlanan ug ang mga tumoy sa bukid nga gipuy-an sa katawhan sa Moab nga gustog kagubot.
46: Pagkamakaluluoy sa katawhan sa Moab! Sila nga nagsimba kang Camos nalaglag na ug ang ilang mga anak gipamihag.
47: Apan sa umaabot nga adlaw pauswagon ko pag-usab ang Moab. Mao kini ang hukom sa Ginoo bahin sa Moab.