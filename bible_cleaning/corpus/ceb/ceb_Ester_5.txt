1: Sa ikatulong adlaw sa iyang pagpuasa gisul-ob ni Ester ang iyang bisti ingon nga rayna ug mitindog siya sa hawanan sa palasyo nga nag-atubang sa nahimutangan sa hari. Niadtong panahona naglingkod ang hari sa trono nga diha atbang sa ganghaan sa palasyo.
2: Sa pagkakita sa hari kang Rayna Ester nga nagbarog sa hawanan, nalipay kaniya ang hari ug gitunol niya kang Ester ang bulawang sitro nga iyang gikuptan. Miduol si Ester ug mihikap sa tumoy niini.
3: Unya ang hari nangutana kaniya, Unsa may imong tuyo, Rayna Ester? Ihatag ko kanimo bisag katunga pa sa akong gingharian.
4: Si Ester mitubag, Kon motugot ka, Kamahalan, dapiton ko ikaw ug si Haman pagtambong sa panihapon nga akong giandam alang kanimo.
5: Busa gipatawag dayon sa hari si Haman aron paghimo sa gihangyo ni Ester. Unya mitambong ang hari ug si Haman sa panihapon nga gidalit ni Ester.
6: Samtang nag-inom sila ug bino, ang hari miingon kang Ester, Unsa may imong ihangyo kanako? Isulti lang kay ihatag ko kanimo bisag ang katunga pa sa akong gingharian.
7: Si Ester miingon, Ang akong hangyo kanimo mao
8: nga kon gikahimut-an mo ako, Mahal nga Hari, ug kon ikalipay mo ang paghatag sa akong gipangayo, hangyoon ko ikaw ug si Haman sa pagtambong sa panihapon nga akong idalit kaninyo ugma ug nianang higayona isulti ko ang akong pangayoon.
9: Niadtong adlawa, malipayon kaayo si Haman nga mibiya sa bangkite. Apan sa pagkakita niya kang Mardoqueo didto sa ganghaan sa hari nga wala moyukbo kaniya, nasuko siya pag-ayo kang Mardoqueo.
10: Apan gipugngan lamang ni Haman ang iyang kaugalingon ug mipauli siya sa ila. Unya gipakuha niya ang iyang mga higala ug ang iyang asawa nga si Zares.
11: Gisuginlan sila niya sa kadaghan sa iyang bahandi ug sa iyang mga anak ingon man sa mga pasidungog nga gihatag sa hari kaniya pinaagi sa pagpataas sa iyang katungdanan labaw pa gani sa mga kadagkoan ug sa mga opisyal sa hari.
12: Miingon pa gayod si Haman, Bisan gani si Rayna Ester walay laing gipauban sa hari gawas kanako ngadto sa bangkite nga iyang giandam. Unya gidapit na usab ako niya ugma uban sa hari.
13: Apan kining tanan dili makalipay kanako samtang makita ko pa si Mardoqueo nga maglingkod diha sa ganghaan sa palasyo sa hari.
14: Unya ang iyang asawa ug mga higala miingon, Pagpabuhat ug bitayanan nga 22 ka metros ang gihabugon ug sa pagkabuntag hangyoa ang hari nga ipabitay niya si Mardoqueo diha niini. Pagkatapos, magmalipayon ka na nga mokuyog sa hari ngadto sa panihapon.
: Nalipay si Haman sa maong tambag ug gipabuhat niya ang bitayan.