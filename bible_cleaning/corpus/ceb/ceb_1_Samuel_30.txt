1: Sa ikatulo nga adlawng panaw ni David ug sa iyang mga tawo, miabot sila sa Ziklag ug nasayran nila nga gisulong sa mga Amalekanhon ang Negeb ug ang Ziklag. Nailog sa mga Amalekanhon ang Ziklag ug ila kining gisunog.
2: Gipamihag nila ug gidala ang tanang babaye apan wala gayod kanilay gipatay.
3: Ug sa paghiabot ni David ug sa iyang mga tawo didto sa siyudad, nakita nila nga gisunog gayod ang siyudad ug gipamihag ang ilang mga asawa ug mga anak.
4: Busa nagminatay si David ug ang iyang mga tawo hangtod nga nawad-an silag umoy.
5: Nahiapil pagkabihag ang duha ka asawa ni David, si Ahinoam nga taga-Jezreel ug si Abigail, ang biyuda ni Nabal nga taga-Carmel.
6: Hilabihang guola ni David kay ang mga tawo nakahunahuna man sa pagbato kaniya tungod sa ilang kaguol sa ilang mga anak. Apan misalig si David sa Ginoo nga iyang Dios.
7: Unya giingnan ni David si Abiatar, ang pari nga anak ni Ahimelec, Dad-a ngari ang epod. Busa gidala kini ni Abiatar.
8: Ug nagpakisayod si David sa Ginoo , Gukdon ko ba ang mga tawo nga naghimog kadaot?
: Mitubag ang Ginoo , Gukda kay hiapsan mo gayod sila ug mabawi mo ang mga binihag.
9: Busa gigukod sila ni David ug sa 600 ka mga sakop niya hangtod nga miabot sila sa Suba sa Besor diin nagpabilin ang uban niyang sakop.
10: Apan mipadayon si David sa iyang paggukod uban sa iyang 400 ka sakop kay nagpabilin man ang 200 nga dili na makasugakod paglabang sa Suba sa Besor.
11: Unya nakakita silag usa ka Ehiptohanon didto sa uma ug gidala nila siya ngadto kang David. Gipakaon ug gipainom nila siya.
12: Gihatagan nila siyag usa ka buok torta nga hinimo gikan sa bunga sa igera ug duha ka pungpong nga ubas. Human siya makakaon, naulian siya kay wala diay siya makakaon ug makainom sulod sa tulo ka adlaw ug tulo ka gabii.
13: Unya si David miingon kaniya, Kang kinsa ka mang sakop ug taga diin ka man?
: Mitubag siya, Usa ako ka batan-ong Ehiptohanon, sulugoon sa usa ka Amalekanhon. Gibiyaan ako sa akong agalon kay nasakit ako tulo ka adlaw na karon.
14: Gisulong namo ang Negeb sa Keret, ang Negeb nga sakop sa Juda ug ang Negeb sa Caleb ug gisunog namo ang Ziklag.
15: Giingnan siya ni David, Tultoli ako sa gikampohan niining mga tawhana.
: Ug siya miingon, Ipanumpa kanako sa ngalan sa Dios nga dili mo ako patyon ug itugyan ngadto sa akong agalon ug tultolan ko ikaw sa gikampohan nila.
16: Sa pag-abot nila sa gikampohan sa mga Amalekanhon, nakita ni David nga daghan sila kaayo. Nagkombira ug nagsayaw sila kay daghan man silag inilog gikan sa mga Filistihanon ug sa Juda.
17: Gipamatay sila ni David gikan sa pagpamanagbanag hangtod sa pagkakilomkilom na sa sunod adlaw. Wala gayoy nakalingkawas kanila gawas lamang sa 400 ka Amalekanhon nga nagsakay ug kamelyo ug nakaikyas.
18: Nabawi ni David ang tanang butang nga nasakmit sa mga Amalekanhon lakip ang iyang duha ka asawa.
19: Wala gayoy nakulang bisag unsa; ang tanang mga anak sa iyang mga sakop nabawi ni David.
20: Nailog usab ni David ang panon sa mga kahayopan ug gidala kini sa mga sakop ni David. Ug miingon sila, Kining tanan inilog ni David.
21: Sa pagbalik ni David sa Suba sa Besor diin nahibilin ang 200 ka tawo nga wala na makasugakod sa pagkuyog kaniya, ang maong mga tawo misugat kang David ug sa mga sakop nga uban kaniya. Ug sa paghiduol ni David kanila, nangomusta si David kanila.
22: Unya ang mga bagis ug mga bugoy nga mikuyog kaniya miingon, Kay wala man sila mokuyog kanato, dili ta sila bahinan sa atong mga nailog. Ang ihatag ta kanila mao ra ang ilang mga asawa ug mga anak unya papaulion ta sila.
23: Apan miingon si David, Ayaw ninyo kana buhata, mga igsoon ko, kay gihatag kini kanato sa Ginoo . Gihatagan kitag kadaogan batok sa mga kaaway ug walay daotan nga nahitabo kanato.
24: Walay mouyon kaninyo niining paagiha. Kinahanglan nga kadtong miadto sa gubat ug ang nagpabilin aron sa pagbantay sa mga butang parihas ug bahin nga madawat.
25: Sukad niadtong adlawa gihimo niya kini nga lagda alang sa tibuok Israel.
26: Sa pag-abot ni David sa Ziklag, gipadad-an niyag bahin sa inilog ang iyang mga higala nga mga pangulo sa Juda. Nag-ingon siya, Aniay gasa alang kaninyo gikan sa among nailog sa mga kaaway sa Ginoo .
27: Gihatagan usab niya ang didto sa Betel, sa Ramot nga sakop sa Negeb, sa lungsod sa Jatir,
28: sa Aroer, sa Sipmot, sa Estemoa,
29: sa Rakal ug sa mga siyudad sa Jerameel, sa mga siyudad sa mga Kenihanon,
30: sa yuta sa Horma, sa Borasan, sa Atak,
31: sa Hebron ug sa tanang dapit nga giadtoan ni David ug sa iyang mga sakop.