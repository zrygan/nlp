1: Sa ikanapulo nga bulan sa ikasiyam nga tuig sa paghari ni Sedekias sa Juda, misulong sa Jerusalem si Nabucodonosor, ang hari sa Babilonia, uban sa tanan niyang kasundalohan.
2: Ug sa ikasiyam nga adlaw sa ikaupat nga bulan sa ika-11 nga tuig sa pagkahari ni Sedekias, nakasulod sa kota sa siyudad ang mga sundalo ni Nabucodonosor.
3: Sa dihang nailog na ang Jerusalem, nangabot ug nanglingkod sa ganghaan nga ginganlag Ganghaan sa Tunga ang tanang opisyal sa hari sa Babilonia nga si Nergal Sareser, si Samgar Nebo, si Sarsekim ug ang laing Nergal Sareser.
4: Sa pagkakita ni Sedekias ug sa tanan niyang sundalo sa nahitabo, miikyas sila sa siyudad panahon sa kagabhion. Didto sila miagi sa tanaman sa hari agi sa pultahan nga nagdugtong sa duha ka paril ug milibot sila ngadto sa Walog sa Jordan.
5: Apan gigukod sila sa mga sundalo sa Babilonia ug nadakpan nila si Sedekias didto sa kapatagan duol sa Jerico. Ila siyang gidala ngadto kang Hari Nabucodonosor didto sa lungsod sa Ribla sa yuta sa Hamat ug didto gihukman siya ni Nabucodonosor.
6: Didto sa Ribla, gipapatay ni Hari Nabucodonosor ang mga anak ni Sedekias sa atubangan gayod ni Sedekias. Gipapatay usab niya ang mga kadagkoan sa Juda.
7: Unya gipalugit niya ang mga mata ni Sedekias ug pagkahuman niini gipagapos ug kadena aron dad-on ngadto sa Babilonia.
8: Sa laing bahin gisunog sa mga sundalo sa Babilonia ang palasyo sa hari ug ang kabalayan ug gilumpag nila ang mga kota sa siyudad sa Jerusalem.
9: Ug sa kataposan gipamihag ni Nebusaradan nga pangulo sa kasundalohan sa Babilonia ang mga tawo nga nahibilin sulod sa siyudad, lakip ang mga Judio nga mitipon kaniya.
10: Apan iyang gibilin sa Juda kadtong mga kabos kaayo ug walay nahot ug sila iyang gihatagag mga parasan ug kaumahan.
11: Unya si Nabucodonosor, ang hari sa Babilonia, mimando kang Nebusaradan bahin kanako,
12: Kuhaa si Jeremias ug atimana siya pag-ayo. Ayaw siyag unsaa kondili buhata bisan unsa ang iyang ihangyo.
13: Busa si Nebusaradan, si Nebusasban ug si Nergalmga opisyal nga dagkog katungdanan ug ang uban pang mga opisyal sa hari sa Babilonia
14: mipakuha kanako gikan sa hawanan sa palasyo. Gitugyan ako ngadto kang Gedalias nga anak ni Ahikam ug apo ni Safan aron ako atimanon ug dili pasipad-an. Busa nagpuyo ako tipon sa katawhan.
15: Giingnan ako sa Ginoo samtang gibilanggo pa ako didto sa hawanan sa guwardiya sa palasyo
16: nga kinahanglang sultihan ko si Ebedmelec nga Etiopianhon nga ang Ginoo nga Labing Gamhanan, ang Dios sa Israel, nag-ingon, Padad-an kog kadaot imbis kauswagan kining siyudara sumala sa akong gisaad ug makasaksi ka gayod inigkahitabo niini.
17: Apan ako, ang Ginoo , mao ang manalipod kanimo ug dili ka itugyan ngadto sa mga tawo nga imong gikahadlokan.
18: Maluwas ang imong kinabuhi kay misalig ka man kanako. Ako, ang Ginoo , maoy nagsulti niini.