1: Duol ug pamati kamo,
: O katawhan sa nagkalainlaing nasod!
: Kinahanglan nga mamati ang tibuok kalibotan
: ug ang tanan nga anaa niini.
2: Kay nasuko gayod ang Ginoo sa tanang kanasoran,
: ug gikasilagan niya ang ilang kasundalohan,
: busa gitugyan niya sila sa kamatayon.
3: Dili ikalubong ang ilang mga patay;
: mobaha sa kabukiran ang ilang dugo ug mangabaho sila.
4: Mangahanaw ang tanan nga anaa sa kalangitan,
: ug malukot ang langit daw papel.
: Unya mangatagak ang kabituonan
: daw mga larag nga dahon sa paras ug igera.
5: Giandam sa Ginoo didto sa kalangitan ang iyang espada;
: unya mokunsad kini aron pagsilot sa Edomea,
: ang nasod nga iyang gikaligutgotan.
6: Ang espada sa Ginoo magkadugo ug mapuno sa tambok
: sama sa dugo ug tambok sa mga karnero ug kanding nga gihalad.
: Kining maong paghalad himoon sa Ginoo didto sa siyudad sa Bozra;
: daghan kaayo ang ihawon niya didto sa nasod sa Edomea.
7: Pamatyon ang mga tawo
: uban sa ihalas nga mga baka ug batan-ong torong mga baka.
: Matumog sa dugo ang yuta
: ug malukop kini sa mga tambok.
8: Ang Ginoo nagtakda ug adlaw nga maoy iyang ipanimalos
: tungod ug alang sa Sion.
9: Ang mga suba sa Edomea mahimong daw aspalto
: ug ang ilang yuta mahimong asupre.
: Ang tibuok nasod mosilaob daw aspalto.
10: Magsiga kini adlaw ug gabii
: ug ang aso niini walay pagkahanaw.
: Ang Edomea magpabiling gun-ob hangtod sa hangtod
: ug wala nay tawo nga moagi pa niini.
11: Mao na lay mamuyo niini ang mga mingok ug mga uwak.
: Himoon na usab sa Ginoo nga kamingawan ang Edomea.
: Ang nasod magmingaw ug dili na mahitsura.
12: Mawagtang na ang gingharian sa Edomea
: ug ang tanan niyang pangulo.
13: Unya manubo ang mga sampinit diha sa iyang mga palasyo ug kalungsoran,
: ug anha na mamuyo niini ang mga milo ug mga mingok.
14: Ang ihalas nga iro ug ang ubang mga mananap magkita didto;
: magkita didto ang mga kanding,
: ug ang demonyo sa kagabhion motungha aron pagpangitag dapit nga kapahulayan.
15: Magsalag didto ang mingok;
: unya mangitlog ug mamiso ug maglumlom sa iyang mga piso;
: bisan ang mga banog
: magparisparis sa pag-adto didto.
16: Susiha ug basaha sa libro sa Ginoo
: Walay usa kanila nga makulang
: o mawad-an sa iyang paris,
: kay pagbuot kini sa Ginoo ,
: ug ang iyang Espiritu maoy magtigom kanila.
17: Gigahin niya kanila ang maong dapit,
: ug siya mismo maoy nagbahinbahin niini alang kanila
: aron ilang puy-an hangtod sa hangtod.