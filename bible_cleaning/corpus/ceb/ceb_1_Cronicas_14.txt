1: Unya si Hiram, ang hari sa Tiro, nagsugo ug mga mensahero ngadto kang David ug nagpadalag mga kahoyng sidro, mga panday ug mga kantero aron paghimog palasyo alang kaniya.
2: Nasayod si David nga ang Ginoo maoy nagpahimutang kaniya ingon nga hari sa Israel ug nga nahimong gamhanan kaayo ang iyang gingharian tungod ug alang sa Israel nga piniling katawhan sa Dios.
3: Unya si David nangasawa pag dugang didto sa Jerusalem ug may dugang pa siyang mga anak nga babaye ug lalaki.
4: Ang mga anak ni David nga natawo sa Jerusalem mao kining mosunod: si Sammua, si Sobab, si Natan, si Solomon,
5: si Ibhar, si Elisua, si Elpelet,
6: si Noga, si Nefeg, si Jafia,
7: si Elisama, si Beeliada ug lain pang Elifelet.
8: Sa pagkabalita sa mga Filistihanon nga gidihogan si David ingon nga hari sa Israel, nanungas silang tanan aron sa pagpangita kaniya. Ug sa pagkasayod ni David niini, gisugat niya ang mga Filistihanon aron sa pagpakiggubat kanila.
9: Ang mga Filistihanon mikalit pagsulong sa Walog sa Refaim.
10: Nagpakisayod si David sa Dios kon itugyan ba kaniya ang mga Filistihanon kon sila iyang sulongon.
: Ug mitubag ang Ginoo kaniya, Sulonga sila ug itugyan ko sila kanimo.
11: Busa gisulong ni David ang mga Filistihanon didto sa Baalperasim ug didto gibuntog niya sila. Miingon siya, Pinaagi kanako ang Ginoo sama sa dakong bul-og sa tubig nga mipaiway sa akong mga kaaway. Busa ginganlag Baalperasim ang maong dapit.
12: Gipamiyaan sa mga Filistihanon ang ilang mga diosdios ug gipasunog kini ni David.
13: Unya ang mga Filistihanon misulong pag-usab didto sa maong walog.
14: Nagpakisayod si David sa Dios kon unsay angay niyang buhaton ug giingnan siya sa Dios, Ayaw silag sulonga gikan dinhi. Libot ug adto sila sulonga sa pikas bahin duol sa mga kahoyng balsamo.
15: Ug inigkadungog mo sa kinanaas nga ingon ug may naglakaw didto sa mga tumoy sa mga kahoyng balsamo, dasdas kanila kay ako mag-una kaninyo sa pagbuntog sa mga sundalong Filistihanon.
16: Gituman ni David ang gimando sa Dios kaniya ug gibuntog nila ang mga Filistihanon gikan sa Gibeon hangtod sa Geser.
17: Tungod niini nabantog pag-ayo si David sa tanang kanasoran ug gihimo sa Ginoo nga kahadlokan si David sa tanang nasod.