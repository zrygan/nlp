1: Timan-i ninyo nga ang kalibotan himoon sa Ginoo nga kamingawan;
: gun-obon niya kini ug patibulaagon niya ang katawhan.
2: Managsama ang dangatan sa tanan
: sa katawhan ug sa mga pari,
: sa mga ulipon ug sa mga agalon,
: sa mga mamamalit ug sa mga nagbaligya,
: sa mga nagpahulam ug sa mga nanghulam,
: sa mga dato ug sa mga pobre.
3: Magun-ob ang kalibotan.
: Ang Ginoo maoy nagsulti niini
: ug matuman gayod kini.
4: Nagbangotan ang kalibotan
: ug nagluya ug nagsubo ang kalangitan nunot sa kalibotan.
5: Nabulit sa hugaw ang kalibotan gumikan sa mga lumolupyo niini,
: kay sila naglapas man sa mga balaod sa Dios;
: gilapas nila ang mga tulomanon ingon man ang walay kataposan nga kasabotan.
6: Gisilotan ang kalibotan ug ang mga lumolupyo niini
: tungod sa ilang mga sala;
: busa nangasunog ang mga nagpuyo sa kalibotan
: ug tungod niini diyutay na lamang ang nagpabiling buhi.
7: Wala nay bino kay nalawos na ang mga paras
: ug naminghoy na ang kaniadto nagmaya.
8: Nahunong ang kasaba sa mga bombo;
: nahunong ang kabanha sa mga nanaghudyaka
: ingon man ang honi sa alpa.
9: Wala nay nag-inom ug bino inubanan sa mga panag-awit;
: ug wala nay makagusto sa lami niini.
10: Ang siyudad nga nagkaguliyang nagun-ob;
: ang tanang balay sirado aron walay makasulod.
11: Nagpanawag ug bino ang mga tawo diha sa kadalanan kay wala nay bino;
: mihunong na ang tanang paglipay
: ug nahanaw na ang pagmaya sa kalibotan.
12: Ang kamingaw naghari sa siyudad,
: nangaguba na ang mga ganghaan niini.
13: Mao kini ang mahitabo sa mga nasod sa kalibotan,
: sama sa kataposan sa tingpamupo sa diha nga pamunalan ang mga olibo,
: ug ang kataposan nga paras pupuon gikan sa punoan niini.
14: Kadtong nahibilin mosinggit sa kalipay;
: sa kasadpan gimantala nila ang pagkagamhanan sa Ginoo .
15: Kadtong anaa sa sidlakan magdayeg sa Ginoo .
: Ang katawhan nga nagpuyo sa kabaybayonan
: magdayeg sa Ginoo , ang Dios sa Israel.
16: Gikan sa tanang suok sa kalibotan
: mabati namo ang mga awit sa pagdayeg alang sa Israel,
: ang nasod nga matarong.
: Apan wala akoy kalaoman!
: Nagkaut-ot ako!
: Ang mga mabudhion nagpadayon pagbudhi kanako
: ug misamot kini kangil-ad.
17: O mga lumolupyo sa kalibotan,
: ang kalisang, ang gahong ug ang lit-ag
: anaa nagpaabot kaninyo!
18: Mahulog sa gahong ang mokagiw sa pag-abot sa kalisang
: ug ang mogula sa gahong malit-ag.
: Ang mga bintana sa langit mangaabli
: ug matay-og ang patukoranan sa kalibotan.
19: Nagun-ob ang kalibotan, nauyog ug nasiak kini.
20: Nagsusapinday ang kalibotan daw hubog;
: nagtuyatuya kini sama sa payag nga gikusokuso sa bagyo;
: nabug-atan kini sa kalapasan
: ug inigkapukan niini dili na kini makabangon.
21: Nianang panahona silotan sa Ginoo ang mga langitnong binuhat
: ug ang mga hari sa kalibotan.
22: Tigumon sila ug ibanlod sa bilanggoan nga gahong
: ug tapos sa daghang mga adlaw silotan sila.
23: Ug dili na mosidlak ang bulan ug ang adlaw;
: maghari ang Ginoo nga Labing Gamhanan
: didto sa bukid sa Jerusalem, sa Bukid sa Sion
: ug ipakita niya ang iyang himaya sa mga pangulo sa katawhan.