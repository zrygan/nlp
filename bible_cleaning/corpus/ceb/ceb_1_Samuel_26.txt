1: Unya ang mga taga-Sip miadto kang Saul didto sa Gibeah ug giingnan nila siya, Wala ka ba masayod nga si David atua magtago sa bungtod sa Hakila sa sidlakan sa Jesimon?
2: Busa miadto si Saul paingon sa kamingawan sa Sip inubanan sa 3,000 ka piniling mga sundalo sa Israel aron sa pagpangita kang David.
3: Ug nagkampo si Saul sa bungtod sa Hakila nga nag-ubay sa dalan sa silangan sa Jesimon. Apan nagpabilin si David didto sa kamingawan. Ug sa pagkasayod niya nga si Saul nagpadulong sa kamingawan aron pagdakop kaniya,
4: nagsugo si David ug mga espiya ug nasayran niya nga tinuod gayong miabot si Saul.
5: Unya miadto si David sa dapit diin nagkampo si Saul. Unya nakita niya nga namahulay si Saul ug si Abner nga anak ni Ner, ang pangulo sa kasundalohan ni Saul. Naghigda si Saul nga gilibotan sa iyang mga sundalo.
6: Unya giingnan ni David si Ahimelec nga Hitihanon ug si Abisai nga igsoon ni Joab si Seruia maoy ilang inahan, Kinsay mouban kanako ngadto sa kampo ni Saul? Si Abisai miingon, Mouban ako.
7: Busa sa pagkagabii, si David ug si Abisai miadto sa gikampohan ni Saul ug nakita nila si Saul nga natulog didto sa taliwala sa kampo. Ang iyang bangkaw giugbok diha sa iyang ulohan ug si Abner ug ang iyang mga sundalo nangatulog usab libot kaniya.
8: Unya giingnan ni Abisai si David, Gitugyan na sa Dios kanimo niining adlawa ang imong mga kaaway busa tugoti ako nga bangkawon ko siya bisag kausa lamang.
9: Apan giingnan ni David si Abisai, Ayaw siya patya kay ang mopatay sa pinili sa Ginoo silotan gayod.
10: Nakasiguro ako nga silotan gayod siya sa Ginoo . Mahimong mamatay siya sa natural nga paagi o sa gubat.
11: Dili motugot ang Ginoo nga pasipad-an ko ang iyang pinili apan kuhaon nato ang iyang bangkaw nga anaa sa iyang ulohan ug ang iyang tibod nga sudlanag tubig ug mamahawa kita.
12: Busa gikuha ni David ang bangkaw ug ang tibod ug nanglakaw sila. Walay nakakita o nahigmata sa mga sundalo kay gipahinanok man sila sa Ginoo .
13: Unya miadto si David sa tumoy sa pikas nga bukid nga layo na sa gikampohan ni Saul
14: ug gisangpit ni David ang kasundalohan ni Saul ug si Abner nga anak ni Ner, Abner! Nakadungog ka ba kanako?
: Ug mitubag si Abner, Kinsa kanang nagsinggitsinggit ug nagpukaw sa hari?
15: Miingon si David kang Abner, Dili ba ikaw man ang giilang maayong laki sa tibuok Israel? Unya nganong wala man nimo bantayi ang hari nga imong agalon? May usa ka tawo nga mianha dinha aron pagpatay unta sa hari nga imong agalon.
16: Dili maayo kining imong gibuhat. Angay kang patyon kay wala man nimo bantayi ang imong agalon, ang pinili sa Ginoo . Karon susiha ang bangkaw sa hari ug ang tibod nga may tubig nga diha sa iyang ulohan.
17: Nakaila si Saul sa tingog ni David ug miingon siya, Ikaw ba kana, David, anak ko?
: Ug mitubag si David, Oo, ako, Kamahalan.
18: Nganong gilutos mo man ako? Unsa may akong sala?
19: Busa, Kamahalan, pamatia ang isulti ko kanimo. Kon ang Ginoo maoy nag-aghat kanimo sa paglutos kanako, hinaot unta nga dawaton niya ang usa ka halad. Apan kon mga tawo ang nag-aghat, tunglohon unta sila sa Ginoo kay gihinginlan ako nila niining adlawa aron ako hikawan sa panulondon gikan sa Ginoo . Sila miingon, Lakaw ug pag-alagad sa laing dios.
20: Ayaw ako ipapatay didto sa langyaw nga yuta halayo sa Ginoo . Nganong ang hari sa Israel moanhi man aron sa pagpatay ug usa ka pulgas nga sama kanako? Nganong gukdon man ako niya sama sa usa ka ihalas nga langgam?
21: Unya miingon si Saul, Nakasala ako! David, anak ko, pauli kay dili ko na ikaw pasipad-an kay gimahal man nimo ang akong kinabuhi. Sa pagkatinuod, sama ako sa buang ug dako kaayo ang sala nga akong nabuhat.
22: Ug si David miingon, Ania ang imong bangkaw, Kamahalan! Ipakuha kini sa usa ka batan-on diha.
23: Gantihan sa Ginoo ang pagkamatarong ug pagkamatinud-anon sa tagsatagsa ka tawo kay gitugyan ka unta sa Ginoo kanako niining adlawa apan wala ko ikaw hilabti kay pinili ka man sa Ginoo .
24: Hinaot unta nga ingon nga giampingan ko ang imong kinabuhi niining adlawa, ampingan usab unta sa Ginoo ang akong kinabuhi ug luwason niya gikan sa tanang katalagman.
25: Unya si Saul miingon kang David, Bulahan ka, David, anak ko! Daghan ang imong mabuhat ug magmalampuson ka niining tanan.
: Unya si David mipadayon sa iyang panaw ug si Saul mipauli.