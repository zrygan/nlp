1: Ang Ginoo miingon kanako,
2: Matngoni pag-ayo ang mga lagda niining kasabotan ug sultihi ang katawhan sa Juda ug sa Jerusalem.
3: Ingna sila nga nag-ingon ang Ginoo , ang Dios sa Israel: Tinunglo ang tawo nga dili motuman sa mga lagda niining kasabotan
4: nga akong gipatuman sa inyong katigulangan sa dihang gikuha ko sila gikan sa Ehipto, ang dapit nga daw hudno alang kanila. Gisugo ko sila sa pagtuman sa tanan kong kasugoan aron sila mahimong akong katawhan ug ako mahimong ilang Dios.
5: Giingnan ko sila nga kon sila magmatinumanon, tumanon ko gayod ang gisaad ko sa ilang katigulangan nga ihatag ko kanila ang tabunok kaayong yuta nga ila nang gipanag-iya.
: Mitubag ako, Matuman kana, O Ginoo .
6: Unya giingnan ako sa Ginoo , Lakaw ngadto sa mga siyudad sa Juda ug sa kadalanan sa Jerusalem. Isangyaw didto ang akong gisulti. Sultihi ang katawhan sa pagmatngon sa tanan nga nahisulat sa kasabotan ug sa pagtuman niini.
7: Gipasidan-an ko na sila sa pagtuman gayod sa akong sugo sa dihang gidala ko ang ilang katigulangan gikan sa Ehipto ug nagpasidaan gihapon ako kanila hangtod karon.
8: Apan wala sila mamati ug nagpadayon hinuon sila sa ilang pagkagahig ulo ug pagkadaotan. Gisugo ko sila sa pagtuman sa kasabotan apan midumili gayod sila. Busa gipahamtangan ko sila sa tanang silot nga nahisulat sa kasabotan.
9: Unya miingon ang Ginoo kanako, Ang katawhan sa Juda ug ang mga taga-Jerusalem misukol kanako.
10: Mibalik na usab sila pagbuhat sa mga sala nga gibuhat sa ilang katigulangan nga midumili pagsugot sa akong gisugo kanila ug misimba hinuon sa mga diosdios. Ang Juda ug ang Israel naglapas sa kasabotan nga gihimo ko uban sa ilang katigulangan.
11: Busa ako, ang Ginoo , magpasidaan kanila nga pahamtangan ko silag katalagman ug dili gayod sila makaikyas. Kon magpakitabang sila kanako dili ko sila pamation.
12: Unya ang katawhan sa Juda ug sa Jerusalem modangop ug magpakitabang sa mga diosdios nga ilang gihalaran. Apan ang maong mga diosdios dili makaluwas kanila inig-abot sa katalagman.
13: Ang mga diosdios sa taga-Juda sama kadaghan sa kalungsoran sa Juda ug ang mga makauulawng halaran nga gitukod sa katawhan sa Jerusalem alang kang Baal sama kadaghan sa kadalanan niini.
14: Jeremias, ayaw na pag-ampo o pangaliyupo kanako alang niining mga tawhana. Kon mosangpit sila kanako sa panahon sa kalisod dili ko gayod sila pamation.
15: Nag-ingon ang Ginoo , Ang katawhan nga akong gimahal nagbuhat ug daotan. Unsa may katungod nila sa pag-adto sa akong Templo? Nagtuo ba sila nga makalingkawas sila sa katalagman pinaagi sa paghimog mga saad ug paghalad ug mga mananap nga sunogon? Naghunahuna ba sila nga malipay sila pinaagi niini?
16: Kaniadto ginganlan ko silag dahonon ug daghag bunga nga kahoyng olibo; apan karon pinaagi sa kusog nga liti, sunogon ko ang ilang mga dahon ug mangalarag ug mangabali ang mga sanga niini.
17: Ako, ang Ginoo nga Labing Gamhanan, maoy nagtanom sa Israel ug sa Juda apan karon padad-an ko sila ug katalagman. Gihagit nila ang akong kasuko tungod sa daotan nilang mga buhat pinaagi sa paghalad ngadto kang Baal.
18: Gisuginlan ako sa Ginoo bahin sa laraw sa akong mga kaaway batok kanako.
19: Sama ako sa maaghop nga nating karnero nga patyonon. Wala ako masayod nga naglaraw diay silag daotan batok kanako. Matod nila, Putlon nato ang kahoy uban sa iyang bunga. Ato siyang patyon aron wala nay mahinumdom kaniya.
20: Unya nag-ampo ako, Ginoo nga Labing Gamhanan, maghuhukom ka nga matarong, nagsusi ka sa kasingkasing ug hunahuna sa tawo. Pakit-a ako nga silotan mo sila kay gipadayag ko na kanimo ang akong mulo.
21: Gusto sa katawhan sa Anatot nga patyon ako ug gipasidan-an nila nga patyon ako kon dili ako mohunong pagsangyaw kanila sa gisulti ni Yahweh.
22: Busa, bahin kanila, nag-ingon ang Ginoo nga Labing Gamhanan, Silotan ko gayod sila. Mangamatay sa panggubatan ang ilang mga batan-on ug mangamatay sa gutom ang ilang kabataan.
23: Walay mahibilin kanila inig-abot sa panahon nga ipahamtang ko ang katalagman ngadto sa katawhan sa Anatot.