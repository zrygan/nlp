1: Unya nagpakisayod si David sa Ginoo , Moadto ba ako sa usa sa mga siyudad sa Juda?
: Ug giingnan siya sa Ginoo , Lakaw.
: Miingon si David, Hain may akong adtoon?
: Ug miingon ang Ginoo , Ang Hebron.
2: Busa miadto si David didto uban sa iyang duha ka asawa, si Ahinoam nga taga-Jezreel ug si Abigail, ang biyuda ni Nabal nga taga-Carmel.
3: Gidala ni David ang iyang mga tawo uban sa ilang banay ug namuyo sila sa mga kalungsoran sa Hebron.
4: Unya miadto kang David ang mga tawo sa Juda ug ilang gidihogan si David aron mahimong hari sa banay ni Juda.
: Ilang gisultihan si David nga gilubong si Saul sa mga tawo sa Jabesgilead
5: ug iyang giingnan sila, Panalanginan unta kamo sa Ginoo kay inyo mang gipakita ang inyong pagmahal kang Saul nga inyong agalon pinaagi sa inyong paglubong kaniya!
6: Ug karon ipakita unta sa Ginoo kaninyo ang iyang makanunayong gugma ug pagkamatinumanon sa iyang saad! Ug buhaton ko kaninyo ang maayo kay inyo man kining gibuhat.
7: Busa karon salig ug pagmaisog kamo kay patay na man si Saul ug gidihogan ako nga hari sa banay ni Juda.
8: Niining higayona, ang heneral sa kasundalohan ni Saul nga si Abner, anak ni Ner kauban ni Isboset nga anak ni Saul, mikagiw latas sa Jordan ngadto sa Mahanaim.
9: Gihimo niyang hari si Isboset ibabaw sa Gilead, sa Asur, sa Jezreel, sa Efraim, sa Benjamin ug sa tibuok Israel.
10: Si Isboset nag-edad ug 40 sa pagsugod niyag hari sa Israel ug naghari siyag duha ka tuig.
: Apan si David maoy hari sa Juda.
11: Naghari si David didto sa Hebron ibabaw sa banay ni Juda sulod sa pito ka tuig ug tunga.
12: Unya gikan sa Mahanaim miadto si Abner ug ang mga sakop ni Isboset sa Gibeon.
13: Gisugat sila ni Joab nga anak ni Seruia ug sa mga sakop ni David didto sa Linaw sa Gibeon ug nag-atbangay sila nga naglingkod daplin sa linaw.
14: Giingnan ni Abner si Joab, Pasangkaon ta ang mga batan-ong sundalo sa atong atubangan.
: Ug si Joab miingon, Sigi!
15: Unya nanindog ang mga sundalo ug gipamartsa sila, napulog-duha gikan sa banay ni Benjamin alang kang Isboset ug napulog-duha gikan sa mga sakop ni David.
16: Ug naggunitay ang matag usa sa ulo sa iyang kaaway ug nagdunggabay sila sa ilang isigkakilid. Niining paagiha nagdungan silag kamatay. Busa ginganlan kadtong dapita ug Helkathasurim sa yuta sa Gabaon.
17: Bangis kaayo ang panag-away nianang adlawa ug nalupig si Abner ug ang mga Israelita sa mga sakop ni David.
18: Ug didto ang tulo ka anak ni Seruia: si Joab, si Abisai ug si Asahel. Kini si Asahel kusog kaayong modagan daw lagsaw.
19: Si Asahel migukod kang Abner ug wala siyay tipastipas.
20: Unya milingi si Abner sa iyang luyo ug miingon, Ikaw ba si Asahel?
: Ug mitubag siya, Ako.
21: Ug giingnan siya ni Abner, Tipas ngadto sa imong tuo o sa imong wala ug patya ang usa sa mga batan-ong sundalo ug imo na ang iyang mga inagaw. Apan wala motipas si Asahel sa iyang paglutos kang Abner.
22: Giingnan siya pag-usab ni Abner, Ayaw akog gukda aron dili ko ikaw patyon. Unsaon ko man unya sa pag-atubang sa imong igsoon nga si Joab?
23: Apan wala siya motipas busa gidunggab siya ni Abner pinaagi sa bangkaw ug milapos ang bangkaw sa likod ni Asahel. Natumba siya didto ug namatay. Nagbarog nga walay lihok ang tanan nga nangadto sa dapit nga namatyan ni Asahel.
24: Apan gilutos ni Joab ug ni Abisai si Abner. Sa hapit na mosalop ang adlaw, miabot sila sa bungtod sa Amma atbang sa Gia nga maoy agianan padulong sa kamingawan sa Gibeon.
25: Ug nagkasabot ang mga taga-Benjamin nga magpaluyo sila kang Abner ug nag-usa sila pagpundok didto sa tumoy sa bungtod.
26: Unya gitawag ni Abner si Joab, Padayonon ba nato ang panag-away? Wala ka ba masayod nga pait ang sangpotanan niini? Nganong dili man nimo pugngan ang imong mga tawo sa paggukod sa ilang mga kadugo?
27: Ug miingon si Joab, Ipanumpa ko sa ngalan sa buhing Dios nga kon wala ka pa magsulti niini, padayonon unta sa akong mga sakop ang pagpanggukod sa ilang kadugo hangtod sa pagkabuntag.
28: Busa gipatingog ni Joab ang trumpeta ug mihunong ang tanang mga tawo ug wala na gukda ang Israel ug naundang na ang away.
29: Tibuok gabii nga nagbaktas si Abner ug ang iyang mga tawo tadlas sa Walog sa Jordan. Gilatas nila ang Suba sa Jordan ug tapos sa tibuok buntag nilang paglakaw, miabot sila sa Mahanaim.
30: Mihunong si Joab sa iyang paglutos kang Abner ug miuli siya. Ug sa dihang natigom niya ang iyang mga tawo, nakita nila nga 19 ka tawo sa mga sakop ni David ang namatay wala pay labot kang Asahel.
31: Apan nakapatay ang mga tawo ni David ug 360 sa mga tawo ni Abner.
32: Unya gikuha nila si Asahel ug gilubong nila siya sa lubnganan sa iyang amahan didto sa Betlehem. Tibuok gabii nga nagbaktas si Joab ug ang iyang mga sakop ug buntag na sa ilang pag-abot sa Hebron.