1: O Ginoo , ikaw ang akong Dios;
: pasidunggan ko ikaw ug daygon ang imong ngalan
: kay naghimo ka man ug mga katingalahang butang;
: ang giplano mo kaniadto, gituman mo gayod.
2: Gigun-ob mo ang mga siyudad nga kinutaan;
: giguba mo ang palasyo sa among mga kaaway,
: ug dili na gayod kini matukod pag-usab.
3: Busa pasidunggan ka sa katawhan sa gamhanang kanasoran,
: ug kahadlokan ka sa bangis nga mga nasod.
4: Dalangpanan ka sa mga kabos panahon sa kalisod,
: ug panalipod batok sa mga bagyo ug sa init;
: ang hasmag sa tawong bangis,
: sama sa bagyo nga mohapak sa paril,
5: sama sa kainit sa diserto.
: Gipahilom mo ang kabanha sa among mga kaaway.
: Sama sa panganod nga mohatag ug landong panahon sa init nga adlaw,
: mahilom usab ang awit sa tawong bangis.
6: Dinhi sa Bukid sa Sion himoon sa Ginoo nga Labing Gamhanan alang sa tanang katawhan ang usa ka kombira sa mga lamiang pagkaon ug mga labing maayong bino.
7: Ug langkaton niya ang panganod sa kagul-anan nga nagpandong sa tanang kanasoran.
8: Gun-obon sa dayon sa Ginoong Dios ang kamatayon ug pahiran ang mga luha ug papason niya ang kaulaw sa iyang katawhan. Mao kini ang gisulti sa Ginoo .
9: Inig-abot niadtong adlawa, ang tanan moingon, Siya mao ang Dios nga atong gilaoman nga maoy moluwas kanato. Siya mao ang Ginoo ! Maglipay kita sa iyang pagluwas kanato!
10: Kay dinhi niining bukira magpabilin ang gahom sa Ginoo apan tunobtunoban ang Moab sama sa uhot nga tunobtunoban diha sa taihan.
11: Ug ikapay sa Moab ang iyang kamot sama sa naglangoy. Apan putlon sa Ginoo ang garbo sa Moab ug pakyason ang tanan niyang paningkamot.
12: Lumpagon sa Ginoo ang habog niyang mga paril ug mangahulog kini ngadto sa yuta.