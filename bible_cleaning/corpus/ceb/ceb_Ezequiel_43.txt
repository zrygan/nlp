1: Tapos niini gidala ako sa tawo ngadto sa ganghaan nga nag-atubang sa sidlakan.
2: Unya akong nakita ang himaya sa Dios sa Israel nga naggikan sa sidlakan. Ang iyang tingog sama sa dahunog sa dagat ug misanag ang yuta gumikan sa iyang himaya.
3: Ang panan-awon nga akong nakita sama sa panan-awon nga nakita ko sa paglaglag niya sa siyudad sa Jerusalem ug sama sa panan-awon nga nakita ko didto sa daplin sa Suba sa Kebar. Unya mihapa ako sa yuta.
4: Ang himaya sa Ginoo misulod sa Templo agi sa ganghaan nga nag-atubang sa sidlakan.
5: Gibayaw ako sa espiritu ug gidala ako ngadto sa hawanan sa sulod. Nakita ko didto nga milukop sa Templo ang himaya sa Ginoo .
6: Samtang ang tawo nagbarog sa akong tupad, nabati ko ang tingog sa Ginoo nga nakigsulti kanako gikan sa Templo.
7: Giingnan ako niya, Tawo, mao kini ang dapit sa akong trono ug ang dapit nga akong tumbanan diin magpuyo ako uban sa mga Israelita hangtod sa kahangtoran. Sila ug ang ilang mga hari dili na magpasipala sa balaan kong ngalan pinaagi sa ilang pagsimbag mga diosdios ug paghimog monumento sa patay na nga mga hari.
8: Ang mga tugkaran ug mga haligi sa pultahan sa ilang palasyo gitupad nila sa mga tugkaran ug haligi sa akong Templo ug sa ingon ang bungbong mao ray nag-ulang kanamo. Ilang gipanamastamasan ang balaan kong ngalan pinaagi sa ilang mga hugawng binuhatan busa gilaglag ko sila tungod sa akong kasuko.
9: Kinahanglan hunongon nila ang ilang pagsimba sa mga diosdios ug pukanon nila ang mga monumento sa ilang mga hari aron ako magpuyo uban kanila hangtod sa kahangtoran.
10: Ug ikaw, tawo, ihulagway ngadto sa banay sa Israel ang Templo ug ang plano niini aron maulaw sila sa ilang daotang binuhatan.
11: Sa dihang bation na silag kaulaw sa ilang nabuhat, ihulagway kanila ang plano ug porma sa Templo: ang mga pultahan ug ang kinatibuk-an sa maong Templo. Ipahayag usab kanila ang mga kasugoan ug mga lagda ug isulat kini samtang magtan-aw sila aron tumanon nila kining tanan.
12: Mao kini ang balaod bahin sa Templo: Balaan ang tibuok yuta nga naglibot niini hangtod sa kinatumyan sa bukid.
13: Mao kini ang mga sukod sa halaran sumala sa sukdanan nga gigamit sa pagsukod sa Templo: libot sa gisukaran sa kuwadradong halaran may kanalkanal ug ang giladmon niini tunga sa metro ug ang gilapdon tunga sa metro usab. May ribiti kini sa gawas nga 25 ka sentimetros ang gibag-on. Mao kini ang kahabugon sa halaran
14: ang unang hunta may gihabugon nga usa ka metro ug gikan sa ngilit sa ibabaw niini ngadto sa gisukaran sa ikaduhang hunta may sukod nga tunga sa metro. Ang ikaduhang hunta duha ka metros ang gihabugon ug gikan sa ngilit niini ngadto sa gisukaran sa kinaibabwang hunta may sukod nga tunga sa metro.
15: Ang sunoganan sa halaran o ang kinaibabwang hunta duha ka metros ang gihabugon ug gikan sa matag eskina niini may nagtuybo nga sungaysungay nga may gitas-on nga tunga sa metro.
16: Ang ibabaw nga bahin sa halaran kwadrado ug unom ka metros ang gilapdon sa matag kilid.
17: Ang ikaduha nga hunta kwadrado usab ug pito ka metros ang gilapdon sa matag kilid. Ang kinaubsan niini may ribiti kini nga 25 ka sentimetros ang gilapdon ug ang kanalkanal libot sa halaran tunga sa metro ang gilapdon. Nag-atubang sa sidlakan ang mga ang-ang sa halaran.
18: Ug giingnan ako sa Ginoong Dios , Tawo, pamati sa akong isulti kanimo: Sa adlaw nga matukod ang halaran aron ihalad diha niini ang mga halad nga sunogon ug isablig ang dugo diha niini,
19: ang Levita nga mga pari nga kaliwat ni Sadok maoy moduol kanako aron mag-alagad. Hatagi sila ug torong baka aron ilang ihalad alang sa sala.
20: Ug magkuha ka gikan sa maong toro ug diyutayng dugo ug ipahid kini diha sa upat ka sungaysungay sa halaran ug sa upat ka eskina sa hunta ug sa ribiti niini. Niining paagiha gihimo mo ang paghinlo ug paghalad sa halaran.
21: Kuhaa ang torong baka nga halad alang sa sala ug sunoga kini sa dapit nga gigahin alang niini didto sa gawas sa Templo.
22: Sa sunod nga adlaw maghalad kamo alang sa sala, usa ka laking kanding nga walay tatsa ug mahinloan ang halaran ingon nga nahinloan kini pinaagi sa torong baka.
23: Tapos mo kini kahinloi, ihalad ang usa ka torong baka ug torong karnero nga walay tatsa.
24: Dad-a kini sa akong atubangan ug human kini sabwagig asin sa pari, sunoga kini ingon nga halad alang kanako.
25: Adlaw-adlaw sulod sa pito ka adlaw, pag-ihaw ug kanding, torong baka ug torong karnero ingon nga halad alang sa sala. Kinahanglan nga ang tanan walay tatsa.
26: Pito ka adlaw ang ilang paghalad alang sa paghinlo ug pagbalaan sa halaran.
27: Tapos niini, sugod sa ikawalo nga adlaw, diha sa halaran maghalad ang mga pari sa inyong mga halad nga sunogon ug sa inyong mga halad alang sa pakigdait ug dawaton ko kamo. Ako, ang Ginoong Dios , maoy nagsulti niini.