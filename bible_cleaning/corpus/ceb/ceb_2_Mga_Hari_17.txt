1: Sa ika-12 nga tuig sa paghari ni Ahaz sa Juda, si Hosea nga anak ni Ela nagsugod paghari sa Israel didto sa Samaria ug naghari siya sulod sa 9 ka tuig.
2: Daotan siyag binuhatan atubangan sa Ginoo apan dili hinuon sama kadaotan sa unang mga hari sa Israel.
3: Gisulong siya ni Salmaneser, ang hari sa Asiria, ug nailalom siya sa gahom ni Salmaneser ug gipabayad siyag buhis.
4: Apan nahibaloan ni Salmaneser nga si Hosea nagsugog mga tawo ngadto sa Ehipto aron pagpakigkita kang Sua nga maoy hari sa Ehipto. Wala na siya mobayad sa tinuig nga buhis kang Salmaneser. Busa gidakop siya ug gibilanggo ni Salmaneser.
5: Unya gisulong ni Salmaneser ang tibuok Israel ug gilibotan niya ang Samaria sulod sa tulo ka tuig.
6: Sa ikasiyam nga tuig sa paghari ni Hosea, nailog sa hari sa Asiria ang Samaria ug gibihag niya ang mga Israelita ngadto sa Asiria. Ang uban didto niya papuy-a sa Hala, ang uban duol sa Suba sa Habor sa kayutaan sa Gosan ug sa mga siyudad sa Media.
7: Nahitabo kini tungod sa pagpakasala sa katawhan sa Israel batok sa Ginoo nga ilang Dios, ang nagluwas kanila gikan sa kaulipnan sa hari sa Ehipto, ug tungod sa pag-alagad nila sa mga diosdios.
8: Gisunod nila ang mga buhat sa ubang mga nasod nga giabog sa Ginoo ug ang mga buhat sa mga hari sa Israel.
9: Ang katawhan nagbudhi sa Ginoo nga ilang Dios pinaagi sa pagbuhat ug daotan. Nagbuhat silag mga halaran sa mga diosdios sa tanan nilang kalungsoran, sa mga tore ug sa mga siyudad nga kinutaan.
10: Nagpatindog silag mga haligi ug tukon nga ilang giisip nga balaan sa tanang bungtod ug sa ilalom sa tanang kahoyng lunhaw.
11: Nagsunog silag mga insenso sa tanang halaran alang sa mga diosdios sama sa gibuhat sa mga katawhan nga gipanghinginlan sa Ginoo gikan sa maong yuta. Gihagit nila ang kapungot sa Ginoo pinaagi sa ngil-ad nilang mga buhat
12: ug nag-alagad sila sa mga diosdios bisag gidid-an sila sa Ginoo sa pagbuhat niini.
13: Gipasidan-an sa Ginoo ang Israel ug ang Juda pinaagi sa mga propeta nga nag-ingon kanila, Ayaw na kamo pagbuhat ug daotan ug tumana ninyo ang akong mga sugo ug mga gimbut-an sumala sa balaod nga gipatuman ko sa inyong katigulangan pinaagi sa akong mga alagad nga mga propeta.
14: Apan wala gayod sila magpatalinghog ug gahi gayod ang ilang ulo sama sa ilang katigulangan nga wala motuo sa Ginoo nga ilang Dios.
15: Gisalikway nila ang iyang mga lagda ug ang iyang kasabotan nga iyang gihimo uban sa ilang katigulangan ug ang iyang mga pasidaan kanila. Nagsimba sila sa mga diosdios ug nangahimo silang bakakon. Misundog sila sa mga nasod nga kasikbit bisag gipasidan-an na sila sa Ginoo nga dili sila manundog kanila.
16: Gisalikway nila ang tanang sugo sa Ginoo nga ilang Dios ug naghulma silag duha ka nating baka. Naghimo usab silag mga tukon nga ilang giisip nga balaan ug nagsimba sila sa tanang binuhat nga atua sa langit ug nag-alagad kang Baal.
17: Gisunog nila ang ilang mga anak ingon nga mga halad ngadto sa mga diosdios ug nagsalamangka sila ug gitugyan nila ang ilang kaugalingon ngadto sa daotang mga buhat ug gihagit nila ang kapungot sa Ginoo .
18: Busa nasuko pag-ayo ang Ginoo sa Israel ug gipapahawa niya sila gikan sa iyang atubangan gawas lamang sa banay ni Juda.
19: Apan ang Juda wala usab motuman sa mga sugo sa Ginoo nga ilang Dios kondili misundog hinuon sila sa mga Israelita.
20: Busa gisalikway sa Ginoo ang tanang mga kaliwat ni Israel ug gipaantos niya sila ug gitugyan ngadto sa ilang mga kaaway hangtod nga sa kataposan gipahilayo niya sila sa iyang panan-aw.
21: Sa gilain na niya ang Israel gikan sa banay ni David, gihimo nilang hari si Jeroboam nga anak ni Nebat. Gipabiya ni Jeroboam ang Israel gikan sa Ginoo ug giangin ngadto sa dakong pagpakasala.
22: Gibuhat sa katawhan sa Israel ang tanang daotan nga gibuhat ni Jeroboam ug wala gayod sila mohunong sa maong daotang mga buhat
23: hangtod nga gihinginlan sila sa Ginoo sumala sa iyang giingon pinaagi sa iyang mga propeta. Busa nabihag ngadto sa Asiria ang katawhan sa Israel ug atua gihapon sila didto karon.
24: Ug gidala sa hari sa Asiria ang mga taga-Babilonia, taga-Cuta, taga-Aba, taga-Hamat ug taga-Sefarbaim ug gipapuyo sa mga siyudad sa Samaria puli sa mga Israelita.
25: Sa pagsugod nilag puyo, wala silay kahadlok sa Ginoo busa gipadad-an sila sa Ginoo ug mga liyon ug gipanukob ang pipila kanila.
26: May nakasugilon sa hari sa Asiria nga ang mga tawo nga iyang gidala ug gipapuyo sa mga siyudad sa Samaria wala masayod sa balaod sa dios sa maong dapit busa ang maong dios nagpadala ug mga liyon ug gipanukob sila.
27: Busa mimando ang hari sa Asiria nga usa sa mga pari nga nabihag paadtoon ug adto papuy-a sa Samaria aron tudloan ang katawhan sa balaod sa dios sa maong dapit.
28: Busa usa sa mga pari nga binihag gikan sa Samaria ang miabot ug mipuyo sa Betel ug gitudloan niya ang katawhan kon unsaon nila pag-alagad sa Ginoo .
29: Apan bisan pa niini, ang katawhan nga gikan sa ubang nasod nga didto na namuyo sa mga siyudad sa Samaria mipadayon paghimog ilang mga diosdios ug ila kining gibutang sa mga halaran nga hinimo sa taga-Samaria.
30: Ang taga-Babilonia nagbuhat sa diosdios nga ginganlag Socotbenot, ang taga-Cuta naghimo kang Nergal, ang taga-Hamat nagbuhat kang Asima,
31: ang taga-Abit naghimo kang Nebhas ug kang Tartac ug ang taga-Sefarbaim nagsunog sa ilang mga anak ingon nga halad ngadto kang Adramelec ug kang Anamelec nga maoy ilang mga dios.
32: Nagsimba usab sila sa Ginoo ug bisan kinsa na lang ang ilang gitudlo nga mga pari nga maoy mohimo sa mga paghalad alang kanila didto sa mga halaran sa diosdios.
33: Nahadlok sila sa Ginoo apan nag-alagad usab sila sa ilang mga dios sama sa gibuhat sa mga nasod diin sila bihaga.
34: Hangtod karon mao gihapon kini ang ilang gibuhat.
: Wala gayod silay tinuod nga kahadlok sa Ginoo ug wala magtuman sa mga lagda, gimbut-an, o mga sugo nga gihatag sa Ginoo sa mga kaliwat ni Jacob nga iyang ginganlag Israel.
35: Naghimo ang Ginoo ug kasabotan uban kanila ug nagmando kanila nga nag-ingon, Ayaw ninyo kahadloki o simbaha o alagari o halari ang ubang dios.
36: Apan ang angay ninyo kahadlokan mao ako, ang Ginoo , nga nagkuha kaninyo sa Ehipto pinaagi sa talagsaong gahom ug kusog. Ako lamang ang simbaha ninyo ug kanako lamang kamo maghalad.
37: Ug kinahanglan nga tumanon ninyo ang tanan nakong sugo. Ayaw kamo kahadlok sa ubang dios
38: ug ayaw ninyo kalimti ang kasabotan nga gihimo ko uban kaninyo.
39: Kahadloki ninyo ako, ang Ginoo nga inyong Dios, ug luwason ko gayod kamo gikan sa inyong mga kaaway.
40: Apan wala sila mamati kaniya ug nagpadayon hinuon sa ilang naandan nga batasan.
41: Busa kining mga tawhana nga gikan sa laing mga nasod nahadlok sa Ginoo apan nag-alagad usab sa kinulit nga mga larawan. Ang gibuhat sa ilang katigulangan mao usab ang gibuhat sa ilang mga anak ug sa mga anak sa ilang mga anak hangtod karon.