1: Unya sa bulan sa Nisan, sa ato pa, sa mga upat na ka bulan ang milabay sa ika-20 nga tuig sa paghari ni Artaxerxes, samtang gitagayan ko siyag bino nakita niya nga subo ang akong panagway.
2: Busa giingnan ako sa hari, Nganong subo man ang imong panagway nga dili ka man unta masakiton? Unsa may imong gikasub-an?
: Nahadlok ako pag-ayo
3: ug gitubag ko ang hari, Hatagan ka unta, O Kamahalan, ug taas nga kinabuhi! Nasubo ako kay ang siyudad diin gilubong ang akong katigulangan nagun-ob na ug nasunog ang mga ganghaan niini.
4: Unya giingnan ako sa hari, Unsay buot mong ihangyo kanako?
: Busa nag-ampo ako sa Dios nga anaa sa langit.
5: Ug giingnan ko ang hari, Kon mouyon ka, Kamahalan, ug kon maluoy ka kanako, tugoti ako sa pag-adto sa Juda, sa siyudad nga gilubngan sa akong katigulangan, aron ako kining tukoron pag-usab.
6: Ug miingon ang hari samtang diha sa tupad kaniya ang rayna, Magdugay ka ba didto? Kanus-a ka man mobalik dinhi? Unya miuyon ang hari nga mopauli ako sa Juda ug gisultihan ko siya kon kanus-a ako mobalik.
7: Ug gihangyo ko ang hari nga kon mahimo magsulat unta siya ngadto sa mga kadagkoan sa lalawigan sa tabok sa Suba sa Eufrates aron tugotan ako nila pag-agi paingon sa Juda.
8: Gihangyo ko usab ang hari nga sulatan usab niya si Asaf, ang magbalantay sa iyang lasang, aron hatagan ako niyag mga kahoy nga magamit ko alang sa ganghaan sa Templo, sa pagkoral sa siyudad ug pagtukod ug balay nga akong kapuy-an. Ug gitugot sa hari ang akong gihangyo kaniya kay nag-uban man ang Dios kanako.
9: Gipakuyogan ako sa hari ug mga opisyal sa kasundalohan ug mga sundalo nga nagkabayo. Sa pag-abot ko sa lalawigan unahan sa Suba sa Eufrates, gihatag ko sa mga kadagkoan sa lalawigan ang sulat sa hari.
10: Apan sa pagkasayod niini ni Sanbalat nga taga-Horon ug ni Tobias nga iyang sulugoon nga taga-Amon, nasuko sila pag-ayo kay dili man sila gusto nga may magtinguha sa kaayohan sa mga Israelita.
11: Unya miadto ako sa Jerusalem ug nagpabilin ako didto sulod sa tulo ka adlaw
12: nga walay tawong gisuginlan bahin sa ipabuhat sa Dios kanako alang sa Jerusalem. Unya sa pagkagabii gisuroy ko ang siyudad uban sa pipila ka tawo. Walay laing hayop nga akong gidala gawas sa asno nga akong gikabay-an.
13: Miagi ako sa Ganghaan sa Walog paingon sa Atabay sa Dragon ug sa Ganghaan sa Basura ug gisusi ko ang mga kota sa siyudad nga nangaguba ug ang mga ganghaan niini nga nangasunog.
14: Giadto ko usab ang Ganghaan sa Tuboran ug ang Lanaw sa Hari apan walay kaagian ang asno nga akong gikabay-an.
15: Busa miadto ako sa Walog sa Kidron ug gisusi ko ang kota didto. Gikan didto mibalik ako agi sa Ganghaan sa Walog.
16: Wala masayod ang mga opisyal bahin niini kay wala may pari o mga kadagkoan o bisan kinsang Judio nga akong gisuginlan.
17: Unya giingnan ko sila, Nakita ninyo ang kalisod sa atong kahimtang. Naguba ang siyudad sa Jerusalem ug nangasunog ang mga ganghaan niini. Busa atong tukoron pag-usab ang mga kota niini aron dili na kita maulawan.
18: Gisuginlan ko sila sa kaluoy nga gipakita sa Dios kanako ug sa gisulti kanako sa hari.
: Ug miingon sila, Hala, tana, sugdan ta dayon ang pag-ayo. Busa madasigon sila kaayo nga misugod pagtrabaho.
19: Apan sa pagkasayod niini ni Sanbalat nga taga-Horon ug ni Tobias nga iyang sulugoon nga taga-Amon ug ni Gesem nga taga-Arabia, gibugalbugalan ug gibiaybiay nila kami ug miingon sila, Unsa man kining inyong gibuhat? Buot ba ninyong ipasabot nga mosukol kamo sa hari?
20: Gitubag ko sila, Uban sa tabang sa Dios nga anaa sa langit molampos gayod kami niining among gibuhat. Apan kamo walay labot, walay katungod ug walay mapaabot dinhi sa Jerusalem.