1: Ikaw lamang, O Ginoo ,
: ikaw lamang ug dili kami ang angayng pasidunggan,
: tungod sa imong gugma nga walay paglubad
: ug sa imong pagkamatinud-anon.
2: Nganong mangutana man kanamo ang kanasoran,
: Hain ang inyong Dios?
3: Ang among Dios atua sa langit,
: ug iyang buhaton ang gusto niya.
4: Ang ilang mga dios hinimo sa plata ug bulawan,
: mga binuhat lamang sa tawo.
5: May mga baba sila apan dili makasulti;
: may mga mata apan dili makakita.
6: May mga dalunggan sila apan dili makadungog;
: may mga ilong apan dili makasimhot.
7: May mga kamot sila apan dili makahikap;
: may mga tiil apan dili makalakaw
: ug dili gani sila makatingog.
8: Ang nagbuhat sa mga diosdios ug ang mga diosdios managsama
: ug mao usab ang misalig sa mga diosdios.
9: Katawhan sa Israel, salig sa Ginoo !
: Nagtabang siya ug nanalipod kaninyo.
10: Salig sa Ginoo , kamong mga pari sa Dios!
: Siya ang nagtabang ug nanalipod kaninyo.
11: Kamong nagtahod ug may kahadlok sa Ginoo , salig kamo kaniya!
: Siya ang nagtabang ug nanalipod kaninyo.
12: Ang Ginoo nahinumdom gayod kanato ug iya kitang panalanginan;
: panalanginan niya ang katawhan sa Israel
: ug ang tanang mga pari sa Dios.
13: Panalanginan sa Ginoo ang tanang nagpasidungog kaniya,
: ang mga inila ug dili inila.
14: Pasanayon unta kamo sa Ginoo ,
: kamo ug ang inyong mga kaliwat!
15: Panalanginan unta kamo sa Ginoo
: nga maoy nagbuhat sa langit ug sa yuta!
16: Ang langit iya lamang sa Ginoo
: apan gihatag niya sa mga tawo ang yuta.
17: Dili na makadayeg sa Ginoo ang mga patay
: o ang nanaog ngadto sa yuta sa kahilom.
18: Apan kitang mga buhi,
: pasalamatan ta siya karon ug hangtod sa kahangtoran.
: Dayga ang Ginoo !