1: Usa ka higayon niana miingon si Naomi kang Ruth, Anak, pangitaan ko ikawg bana aron makabaton kag panimalay.
2: Hinumdomi nga si Boas, nga agalon sa mga sulugoon nga kauban mo sa trabaho, usa sa atong mga paryenti. Karong gabii maggiok siya sa sebada.
3: Busa kaligo, pagpahumot ug isul-ob ang imong labing maanindot nga sinina. Unya adtoa siya sa dapit diin siya maggiok apan ayaw siya pahibaloa nga atua ka didto hangtod nga mahuman siya pagkaon ug pag-inom.
4: Bantayi kon asa siya mohigda unya adtoa siya ug walisa ang habol ug higda sa iyang tiilan. Unya sultihan ka niya sa imong buhaton.
5: Mitubag si Ruth, Buhaton ko ang tanan nga imong giingon.
6: Busa miadto si Ruth sa giukanan ug gibuhat niya ang tanan nga giingon kaniya sa iyang ugangan.
7: Sa dihang nakahuman na si Boas sa pagkaon ug pag-inom ug nagmalipayon, mihigda siya aron matulog tupad sa tinapok nga sebada. Mihilom pagduol si Ruth ug giwalis niya ang habol ug mihigda sa tiilan ni Boas.
8: Sa pagkatungang gabii nahigmata si Boas ug sa pagtakilid niya, nahibulong kaayo siya nga diha na may babaye nga naghigda sa iyang tiilan.
9: Kinsa ka man? nangutana siya.
: Ang imong sulugoon nga si Ruth. Kay ikaw suod man nakong paryenti ug katungdanan man nimo ang pag-atiman kanako, pangasaw-a ako, mitubag si Ruth.
10: Panalanginan ka sa Ginoo , mitubag si Boas. Gipakita mo ang imong labaw pang pagkamaunongon sa panimalay niining gibuhat mo kay sa gihimo mo ngadto sa imong ugangan. Wala ka mag-apas ug batan-ong lalaki, dato man siya kon kabos.
11: Ayaw kahadlok, Day, kay ang tanan didto sa lungsod nasayod nga buotan ka nga pagkababaye. Himoon ko ang tanan mong gipangayo.
12: Matuod gayod nga ako suod nimo nga paryenti ug may kaakohan ako sa pag-atiman kanimo. Apan may tawo nga mas suod pa nga paryenti nimo kay kanako.
13: Pabilin dinhi sa tibuok nga gabii ug pagkabuntag susihon nato kon kadtong tawhana buot bang mangasawa kanimo. Kon buot siya, maayo, apan kon dili, manumpa ako atubangan sa buhing Dios nga ako mangasawa kanimo. Sigi, balik pagkatulog ug pabilin dinhi hangtod sa buntag.
14: Busa mihigda siya sa tiilan ni Boas hangtod sa pagkabuntag. Apan mibangon siya sa wala pa mobanagbanag aron dili siya makit-an sa uban kay si Boas nagsulti man nga kinahanglan wala gayoy masayod nga mihigda siya uban kang Boas.
15: Si Boas miingon kaniya, Dad-a ngari kanang kupo nga imong gisul-ob ug bukhara. Gibuhat kini ni Ruth ug gibubo ni Boas ang mga 20 ka gantang nga sebada ug gitabangan niya si Ruth sa pagpas-an niini unya mipauli siya sa lungsod.
16: Miadto siya sa iyang ugangan ug giingnan siya, Komusta na man, anak?
: Gisuginlan ni Ruth si Naomi sa tanan nga gihimo ni Boas kaniya.
17: Miingon si Ruth, Gihatag niya kanako kining sebada kay dili siya buot nga mopauli ako nga walay dala.
18: Si Naomi miingon kaniya, Paghulat lang, anak, hangtod mahibaloan mo ang sangpotan niini kay dili gayod mohunong si Boas hangtod nga matino niya kini karong adlawa.