1: Miingon si David, May nahibilin pa bang anak ni Saul aron pakitaan ko siyag kaluoy tungod kang Jonatan?
2: May usa ka sulugoon sa banay ni Saul nga ginganlag Ziba. Gipatawag siya ni David ug giingnan, Ikaw ba si Ziba?
: Mitubag siya, Oo, Kamahalan.
3: Miingon ang hari, Wala na ba gayoy laing nahibilin sa banay ni Saul aron ipakita ko kaniya ang kaluoy sa Dios?
: Mitubag si Ziba, Aduna pay usa ka anak ni Jonatan. Usa siya ka bakol.
4: Miingon ang hari, Hain man siya?
: Mitubag si Ziba, Anaa siya sa balay ni Makir nga anak ni Ammiel didto sa Lodebar.
5: Gipakuha siya ni Hari David.
6: Miadto si Mepiboset kang David ug miyukbo. Miingon si David, Mepiboset!
: Mitubag siya, Ania ang imong sulugoon.
7: Miingon si David kaniya, Ayaw kahadlok kay kaluy-an ko ikaw tungod sa imong amahan nga si Jonatan. Iuli ko kanimo ang tanang yuta ni Saul nga imong apohan ug anhi ka na magkan-anan uban kanako.
8: Ug mipakita siyag pagtahod ug miingon, Kinsa ba kining imong sulugoon nga imong kaluy-an nga sama man lang ako sa patayng iro?
9: Unya gitawag sa hari si Ziba ug giingnan, Ang tanan nga iya ni Saul ug sa iyang banay gihatag ko sa anak sa imong agalon.
10: Ug mag-uma ka ug ang imong mga anak ug ang imong mga sulugoon alang kaniya ug dad-a kaniya ang abot aron makakaon ang anak sa imong agalon. Apan si Mepiboset ari magkan-anan uban kanako. Si Ziba may 15 ka anak nga lalaki ug 20 ka sulugoon.
11: Unya si Ziba miingon sa hari, Buhaton ko ang tanan nga gisugo kanako sa akong agalon nga hari.
: Busa si Mepiboset nagkan-anan uban sa hari sama sa usa ka anak sa hari.
12: May anak nga lalaki si Mepiboset nga ginganlag Mika. Ug ang tanan nga nagpuyo sa balay ni Siba nahimong mga sulugoon ni Mepiboset.
13: Busa mipuyo si Mepiboset sa Jerusalem ug kanunay siyang uban sa hari inigpangaon. Pilay ang duha niya ka tiil.