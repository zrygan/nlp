1: Si Solomon, ang anak ni Hari David, lig-ong nakapasukad sa iyang pagmando sa gingharian sa Israel ug gipanalanginan siya sa Ginoo nga iyang Dios ug gihimo siyang gamhanan kaayo.
2: Gipatawag ni Hari Solomon ang mga pangulo sa linibo ug ginatos ka mga sundalo, ang tanang kadagkoan sa kagamhanan, ang tanang pangulo sa mga panimalay ug ang tanang katawhan.
3: Gimandoan niya sila sa pag-uban kaniya ngadto sa dapit sa pagsimba didto sa Gibeon kay mao man kadto ang dapit diin nahimutang ang Tolda nga Tagboanan nga gihimo ni Moises, ang alagad sa Ginoo , didto sa kamingawan.
4: Apan ang Sudlanan sa Kasabotan atua sa Jerusalem ug gibutang sa usa ka tolda nga gipahimutang ni Hari David sa dihang gidala niya ang Sudlanan sa Kasabotan gikan sa Kiriatiarim.
5: Ang bronsi nga halaran nga gibuhat ni Besalel nga anak ni Uri ug apo ni Hur didto usab sa Gibeon, sa atubangan sa Tolda nga Tagboanan. Si Solomon ug ang tanang katawhan misimba sa Ginoo didto.
6: Diha sa atubangan sa Tolda ang hari misimba sa Ginoo ug naghalad ug 1,000 ka mananap nga giihaw ug gisunog nga tibuok diha sa bronsi nga halaran.
7: Niadtong gabhiona, mipakita ang Dios kang Solomon ug miingon kaniya, Pangayo sa imong gusto.
8: Ug miingon si Solomon sa Dios, Gipakita mo ang dako ug malungtaron mong gugma ngadto sa akong amahan nga si David ug gihimo mo akong hari puli kaniya.
9: O Ginoo nga Dios, tumana karon ang gisaad mo sa akong amahan kay gihimo mo man akong hari sa katawhan nga daghan kaayo.
10: Hatagi ako karon ug kaalam ug kahibalo sa pagdumala kanila kay kinsa may takos sa paghari niining daghan kaayong katawhan?
11: Mitubag ang Dios kang Solomon, Husto ang imong gipili. Wala ka mangayog kabtangan o bahandi o kabantog o kamatayon sa imong mga kaaway o taas nga kinabuhi alang sa imong kaugalingon. Nangayo ka hinuon ug kaalam ug kahibalo aron makamando ka sa akong katawhan nga paharian ko kanimo.
12: Ihatag ko kanimo ang kaalam ug kahibalo. Dugang pa niini, hatagan ko ikaw ug dugang nga kabtangan, bahandi ug kabantog labaw sa nabatonan ni bisan kinsa nga hari kaniadto o sa umaabot.
13: Unya gikan sa bungtod sa Gibeon diin mahimutang ang Tolda nga Tagboanan, si Solomon mipauli sa Jerusalem ug didto naghari siya sa Israel.
14: Gitigom ni Solomon ang mga karwahi ug mga tawong hanas mangabayo. Aduna siyay 1,400 ka karwahi ug 12,000 ka sundalong nagkabayo. Ang uban didto niya gibutang sa mga kalungsoran apan ang uban didto niya gibutang sa Jerusalem.
15: Sa panahon nga si Solomon maoy naghari sa Israel, nahimong ordinaryo na lamang sama sa bato ang bulawan ug ang plata didto sa Jerusalem tungod sa kadaghan niini. Ang mga kahoy usab nga sidro daghan kaayo ug sama na lang sa mga kahoyng sikomoro didto sa tiilan sa mga bungtod sa Juda.
16: Ang mga tinugyanan sa hari maoy nagbuot sa pagpamaligya ug mga kabayo gikan sa Musri ug sa Cilicia
17: ug sa pagpamaligya sa mga karwahi gikan sa Ehipto. Silay nagsangkap sa mga Hitihanon ug sa mga hari sa Siria ug mga kabayo ug mga karwahi sa bili nga 600 ka buok plata ang matag usa ka karwahi ug 150 ka buok plata ang matag kabayo.