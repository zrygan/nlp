1: Mao kini ang gisulti sa Ginoo kang Malaquias aron isulti ngadto sa katawhan sa Israel.
2: Ang Ginoo miingon sa iyang katawhan, Gihigugma ko kamo kanunay.
: Apan mitubag sila, Giunsa mo man kami paghigugma?
: Ang Ginoo mitubag, Si Esau ug si Jacob magsoon apan gihigugma ko si Jacob ug ang iyang mga kaliwat
3: ug gikasilagan ko si Esau ug ang iyang mga kaliwat. Gigun-ob ko ang kabungtoran ni Esau ug gitugyan ko ang iyang kayutaan ngadto sa ihalas nga mga mananap.
4: Kon ang mga kaliwat ni Esau, ang mga Edomihanon, moingon, Tukoron namo pag-usab ang among kalungsoran nga nangagun-ob, ang Ginoo motubag, Hala, tukora ninyo pag-usab kay gub-on ko gihapon kini. Ang mga tawo maghingalan niini nga Daotang nasod ug Nasod nga gikaligutgotan sa Ginoo hangtod sa hangtod.
5: Makita gayod ninyo kini ug moingon kamo, Gamhanan gayod ang Ginoo bisan sa gawas sa Israel!
6: Ang Ginoo nga Labing Gamhanan miingon sa mga pari, Ang anak nagtahod sa iyang amahan ug ang ulipon nagtahod sa iyang agalon. Ako inyong amahan apan nganong wala man ako ninyo tahora? Inyo akong agalon apan nganong wala man ako ninyo sunda? Gipasipalahan ako ninyo apan nangutana gihapon kamo, Giunsa ka man namo sa pagpasipala?
7: Pinaagi sa inyong paghalad ug hugaw nga pagkaon diha sa akong halaran. Ug karon mangutana gihapon kamo, Sa unsa bang paagiha nga wala kami motahod kanimo? Inyong gipasipad-an ang akong halaran!
8: Sa pagdala ninyog buta nga mananap aron ihalad kanako, naghunahuna ba kamo nga husto ang inyong gibuhat? Sa inyong paghalad ug piang o masakitong mananap, naghunahuna ba kamo nga husto ang inyong gibuhat? Sulayi ninyog hatag ang inyong gobernador ug halad nga sama niana kon malipay ba siya o hatagan ba kamo niyag pabor.
9: Karon, kamong mga pari, sulayi ninyo paghangyo ang Dios nga kaluy-an kamo. Dili niya tubagon ang inyong pag-ampo ug inyo ra kanang sayop.
10: Ang Ginoo nga Labing Gamhanan nag-ingon, Gusto ko nga sirhan ninyo ang mga pultahan sa Templo aron dili na kamo maghaling sa akong halaran ug kalayo nga walay kapuslanan. Wala akoy kalipay kaninyo ug dili ko dawaton ang inyong mga halad.
11: Gikan sa pagsubang sa adlaw hangtod sa pagsalop niini ang akong ngalan gipasidunggan sa kanasoran. Bisan diing dapita nagsunog silag insenso alang kanako ug naghimo ug putli nga halad.
12: Apan wala ako ninyo pasidunggi sa inyong pag-ingon nga hugaw ang akong halaran, ug ang pagkaon nga gihalad diha sa halaran giisip ninyo nga dili maayong kan-on.
13: Nag-ingon kamo, Gipul-an na kami niini! Ug akoy inyong gipahimungtan. Gihalaran ako ninyog kinawat nga mananap o mananap nga piang o masakiton. Nagdahom ba kamo nga dawaton ko kana?
14: Tinunglo ang tawong limbongan nga naghalad kanakog daot nga mananap nga may maayo man unta siyang mananap sa iyang toril nga iyang gisaad nga ihalad kanako. Ako usa ka gamhanang hari ug ang katawhan sa tanang kanasoran may kahadlok kanako, nag-ingon ang Ginoo nga Labing Gamhanan.