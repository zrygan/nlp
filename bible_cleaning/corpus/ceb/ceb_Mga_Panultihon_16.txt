1: Ang tawo maghimog mga laraw,
: apan ang Ginoo maoy magbuot sa tanan.
2: Ang tawo maghunahuna nga husto ang tanan niyang gibuhat,
: apan ang Ginoo maoy maghukom niini.
3: Itugyan sa Ginoo ang imong mga laraw
: ug molampos ka sa pagtuman niini.
4: Ang tanang gihimo sa Ginoo may katuyoan,
: ug kalaglagan ang sangpotan sa tawong daotan.
5: Gikasilagan sa Ginoo ang garboso;
: ang maong tawo silotan gayod.
6: Pinaagi sa dili mopakyas nga pagkamatinud-anon,
: ang sala pasayloon;
: kahadloki ug tahora ang Ginoo
: ug walay daotan nga mahitabo kanimo.
7: Kon ang imong pagkinabuhi nakapahimuot sa Ginoo ,
: bisan ang imong mga kaaway mahimo nimong higala.
8: Mas maayo ang diyutayng bahandi nga nabatonan sa matarong nga paagi
: kay sa daghan nga nakuha pinaagi sa limbong.
9: Ikaw ang maglaraw,
: apan ang Ginoo maoy maggiya kanimo sa imong pagbuhat niini.
10: Ang gahom sa hari gikan sa Dios
: ug husto kanunay ang iyang hukom.
11: Gusto sa Ginoo ang husto nga timbangan ug sukdanan
: ug ang tanang pagbaligya mahisubay sa kaangayan.
12: Ang mga hari dili makatugot sa buhat nga daotan,
: kay ang hustisya mao may maghatag ug kalig-on sa usa ka pamunoan.
13: Ang hari buot mamati sa kamatuoran
: ug kahimut-an niya ang tawong magsulti sa matuod.
14: Kon masuko ang hari, lagmit nga may patyon siya;
: ang maalamon maningkamot sa paglipay kaniya.
15: Ang pag-uyon gikan sa hari,
: nahisama sa panganod nga nagdalag ulan sa tingpugas
: ug naghatag kinig kinabuhi.
16: Mas maayo pa kaayong batonan ang kaalam ug kahibalo
: kay sa plata ug bulawan.
17: Ang tawong but-an mosubay sa dalan nga layo sa daotan,
: busa pagmatngon sa imong padulngan
: aron dili mamiligro ang imong kinabuhi.
18: Ang garbo mosangpot sa kalaglagan,
: ug ang pagkamapahitas-on ngadto sa pagkapukan.
19: Mas maayo pa nga magmapaubsanon uban sa mga kabos,
: kay sa pagpakig-ambit sa mga inagaw sa mga mapahitas-on.
20: Matngoni ang gitudlo kanimo ug magmalampuson ka;
: salig sa Ginoo ug magmalipayon ka.
21: Ang maalamon ug hingkod maila tungod sa iyang panabot;
: ang pinahiluna niyang pagpanulti
: magdugang sa iyang gahom sa pagdani sa mga tawo.
22: Ang kaalam maoy tinubdan sa kinabuhi alang sa mga maalamon,
: apan ang pagtudlo sa mga hungog maoy pag-usik sa panahon.
23: Ang maalamon maghunahuna sa dili pa siya mosulti
: busa makadani gayod ang iyang isulti.
24: Ang malumong mga pulong sama sa dugos,
: tam-is ug makaayo sa panglawas.
25: Usahay ang gituohan mo nga hustong dalan
: mosangko diay sa kamatayon.
26: Tungod sa tinguha niya nga makakaon,
: ang mamumuo maghago pag-ayo.
27: Ang tawong gusto sa daotan
: maglaraw gayod niini,
: ug bisan ang iyang pagpanulti makadaot.
28: Ang mga daotan nagsabwag sa walay hinungdan nga mga tabi;
: naghaling silag kasamok ug nagbungkag sa panaghigalaay.
29: Ang tawong bangis molimbong sa iyang mga higala
: ug modaldal kanila ngadto sa katalagman.
30: Pagbantay sa mga tawo nga mongisi ug mokidhat kanimo
: kay daotan silag laraw.
31: Ang buhok nga ubanon na tungod sa katigulang
: maoy usa ka matahom nga korona ug ganti sa matarong nga kinabuhi.
32: Mas maayo ang mapailubon kay sa gamhanan.
: Mas maayo ang makapugong sa kaugalingon kay sa naghari sa siyudad.
33: Magripa ang mga tawo
: aron masayran nila ang kabubut-on sa Dios,
: apan ang Ginoo ray magbuot sa tubag.