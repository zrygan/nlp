1: Dungga intawon ako, O Ginoo ,
: ug tagda ang akong pag-agulo.
2: O akong Hari ug akong Dios,
: pamatia ang akong pagtuaw ug pag-ampo.
3: Sa kabuntagon, O Ginoo ,
: dungga ang akong pag-ampo;
: sa kabuntagon nag-andam akog mga halad
: ug naghulat ako kanimo.
4: Dios ka nga dili mahimuot sa daotan
: ug kanimo walay dapit ang kahiwian.
5: Dili ka buot nga moatubang kanimo ang mapahitas-on;
: gikasilagan mo ang tanang mga daotan.
6: Gilaglag mo ang mga bakakon;
: gisalikway mo ang mga bangis ug limbongan.
7: Apan tungod sa dako mong gugma,
: makasulod ako sa imong balay;
: makasimba ako kanimo diha sa imong templo uban sa dakong pagtahod.
8: O Ginoo , tudloi ako pagbuhat sa imong kabubut-on,
: ug sa tul-id mong dalan pasubaya ako
: kay nag-atang kanako ang akong mga kaaway.
9: Ang pulong sa akong mga kaaway pulos bakak,
: ug buot lamang silang maghimog kadaot;
: ang ilang baba daw abling lubnganan
: ug maayo silang moulog-ulog.
10: Siloti sila, O Dios;
: maunay unta sila sa daotan nilang laraw.
: Isalikway sila tungod sa ilang kasal-anan
: ug sa ilang pagsupak kanimo.
11: Apan magmalipayon gayod ang modangop kanimo
: ug mag-awit sila kanunay tungod sa kalipay.
: Ang nahigugma kanimo imo gayong panalipdan
: ug sila magmalipayon diha lamang kanimo.
12: Gipanalanginan mo, O Ginoo , ang mga matarong;
: ug ang imong gugma nanalipod kanila sama sa taming.