1: Unya miingon si Hari David sa tibuok tigom sa katawhan, Kining akong anak nga si Solomon gipili sa Dios. Batan-on pa siya ug kulang pa siyag kasinatian apan dako kaayo ang buluhaton kay ang tukoron dili man balay alang sa tawo kondili templo alang sa Ginoo nga Dios.
2: Busa gipangandaman kong daan kining tukoron nga templo sa Dios kutob sa akong mahimo. Nag-andam akog mga materyalesbulawan, plata, bronsi, puthaw, mga kahoy, mga kalsidonya, mga mahalong bato ug mga marmol.
3: Dugang pa niini, may kaugalingon akong mga bulawan ug mga plata nga gihatag ko aron magamit sa pagtukod sa Templo sa akong Dios.
4: Nakahatag ako ug kapin sa 100,000 ka kilo sa labing maayong bulawan ug 240,000 ka kilo sa maayong klase nga plata aron idayandayan sa mga bungbong
5: ug aron gamiton sa mga platero sa paghimo sa mga butang nga kinahanglang himoon gikan sa bulawan ug sa plata. Karon, kinsa man kaninyo ang gustong mohatag ug maghalad sa iyang kaugalingon ngadto sa Ginoo ?
6: Busa ang mga pangulo sa matag pamilya, banay ug matag pangulo sa linibo ug sa ginatos ka kasundalohan ingon man ang mga opisyal nga nag-alagad sa hari mihatag sa ilang mga halad.
7: Ang gihatag nila alang sa Templo sa Dios mikabat ug kapin sa 170,000 ka kilong bulawan ug 10,000 ka salaping bulawan, kapin sa 340,000 ka kilong plata, 617,000 ka kilong bronsi ug kapin sa 3,400,000 ka kilong puthaw.
8: Ug kadtong may mahalong mga bato mihatag niini ngadto sa panudlanan sa Templo sa Ginoo ubos sa pagdumala ni Jehiel nga kaliwat ni Gerson.
9: Nagmaya ang katawhan kay naghatag man sila sa kinasingkasing gayod alang sa Ginoo . Si David usab nalipay pag-ayo.
10: Gipasalamatan ni David ang Ginoo atubangan sa katawhan ug miingon siya, O Ginoo , Dios ni Jacob nga among amahan, dalaygon ka sa walay kataposan.
11: Imo, O Ginoo , ang pagkahalangdon, ang gahom, ang himaya, ang kadaogan ug imo ang tanan nga anaa sa langit ug sa yuta ingon man ang gingharian ug labaw ikaw sa tanan.
12: Gikan kanimo ang bahandi ug dungog, hari ka sa tanan ug anaa kanimo ang tanang gahom ug kusog ug makahatag kag gahom ug kusog sa tanan.
13: Karon, nagpasalamat kami kanimo, O among Dios ug gidayeg namo ang mahimayaon mong ngalan.
14: Apan ako ug ang akong katawhan wala gayoy ikahatag kanimo tungod kay gikan man kanimo ang tanang butang ug nag-uli lamang kami sa butang nga imo ra usab.
15: Mga dumuduong lamang kami sa imong atubangan sama sa among katigulangan. Ang kinabuhi namo dinhi sa yuta sama sa anino nga lumalabay lamang.
16: O Ginoo nga among Dios, kining daghang butang nga giandam namo aron magamit pagtukod sa imong Templo alang sa balaan mong ngalan naggikan kanimo ug imo kining tanan.
17: Nasayod ako, Dios ko, nga ikaw nagsusi sa kasingkasing sa tawo ug nga gikahimut-an mo kadtong nagbuhat sa matarong. Uban sa putli nga kasingkasing gihalad ko kining tanan ug gikalipay ko nga nakita ang imong katawhan nga ania karon ug nga sa kinasingkasing ug uban sa kalipay mihatag sa ilang mga halad kanimo.
18: O Ginoo nga Dios, ang Dios ni Abraham, ni Isaac ug ni Jacob nga among mga katigulangan, himoa nga magpabilin ang maong tinguha diha sa kasingkasing sa imong katawhan ug tabangi sila sa paghigugma kanimo.
19: Ug tabangi ang akong anak nga si Solomon sa pagtuman sa imong mga sugo, gimbut-an ug mga tulomanon ug tukoron niya ang Templo nga akong gipangandaman.
20: Unya miingon si David sa tibuok nga tigom, Dayga ninyo ang Ginoo nga inyong Dios. Ug ang tanan nagdayeg sa Ginoo , ang Dios sa ilang mga katigulangan. Miduko sila ug misimba sa Ginoo ug miyukbo sa hari.
21: Ug pagkasunod adlaw naghalad sila sa Ginoo ug mga mananap nga sunogon: 1,000 ka torong baka, 1,000 ka torong karnero, 1,000 ka nating karnero ug mga halad ilimnon ug uban pa alang sa tibuok Israel.
22: Nangaon ug nanginom sila atubangan sa Ginoo uban sa hilabihang kalipay.
: Sa ikaduha nga higayon, gituboy nila ingon nga hari si Solomon nga anak ni David ug gidihogan nila siya ingon nga prinsipe sa Ginoo , lakip si Sadok ingon nga pari.
23: Milingkod si Solomon sa trono sa Ginoo ingon nga hari puli kang David nga iyang amahan. Nagmauswagon siya ug ang tibuok Israel mituman kaniya.
24: Ang tanang kadagkoan ug mga inilang tawo ug ang tanang anak ni David misaad sa ilang pagpaluyo kang Hari Solomon.
25: Gihimo sa Ginoo si Solomon nga bantogan kaayo sa tibuok Israel ug gihatagan niya siyag gahom nga wala mabatoni sa unang mga hari sa Israel.
26: Si David nga anak ni Jesse naghari sa tibuok Israel.
27: Naghari siya sa Israel sulod sa 40 ka tuig: pito ka tuig sa Hebron ug 33 ka tuig didto sa Jerusalem.
28: Unya namatay siya nga tigulang na kaayo human makaangkon sa dungog ug kadato. Si Solomon nga iyang anak mipuli kaniya paghari.
29: Ang mga nahimo ni Hari David sukad sa sinugdan hangtod sa pagkamatay niya gisulat sa tulo ka propeta nga si Samuel, si Natan ug si Gad,
30: lakip ang hingpit nga kasaysayan sa iyang paghari, sa iyang kalamposan ug ang mga nahitabo kaniya ug sa Israel ingon man sa kasikbit nga mga gingharian.