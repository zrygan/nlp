1: Ug karon, Job, pamati pag-ayo
: sa tanan kong mga pulong.
2: Isulti ko ang ania sa akong hunahuna.
3: Kinasingkasing ang tanan kong ipahayag
: ug matuod gayod ang akong ipamulong.
4: Ang espiritu sa Dios maoy nagbuhat kanako ug naghatag kanakog kinabuhi.
5: Tubaga ako kon makahimo ka.
: Andama ang imong mga katarongan.
6: Ikaw ug ako managsama sa atubangan sa Dios;
: kitang duha giumol gikan sa yuta.
7: Busa wala kay angay kahadlokan kanako;
: dili ko ikaw pugson.
8: Mao kini ang imong giingon
9: Dili ako sad-an; wala akoy sayop nga nahimo.
10: Apan nangita gayod ang Dios ug pasangil aron ako iyang paantuson
: ug giisip ako niya nga iyang kaaway.
11: Gikadenahan niya ang akong tiil
: ug gibantayan niya ang tanan kong mga lihok.
12: Apan nasayop ka, Job.
: Mas gamhanan ang Dios kay sa tawo.
13: Nganong moingon ka man nga ang Dios
: wala motubag sa mga mulo sa mga tawo?
14: Bisan pag mosulti ang Dios sa daghang paagi,
: walay mamati kaniya.
15: Mosulti ang Dios pinaagi sa mga damgo ug panan-awon sa panahon sa kagabhion
: samtang mangatulog ang mga tawo.
16: Pabation sa Dios ang mga tawo sa iyang isulti,
: ug mangahadlok sila sa iyang mga pasidaan.
17: Mosulti ang Dios aron mohunong sila sa pagpakasala,
: ug aron dili sila magpagarbo.
18: Dili buot ang Dios nga malaglag sila;
: luwason niya sila sa kamatayon.
19: Badlongon niya ang tawo pinaagi sa sakit
: ug paantuson pag-ayo.
20: Dili na ganahang mokaon ang masakiton;
: lud-on siya bisan sa labing lami nga pagkaon.
21: Magniwang siya pag-ayo
: ug mosiwil ang iyang kabukogan;
22: dili siya magdugay niining kinabuhia,
: kay manaog na man siya sa kalibotan sa mga patay.
23: Tingali may anghel nga motabang kaniya,
: usa sa mga linibong anghel sa Dios,
: nga maoy magpahinumdom sa mga tawo sa ilang katungdanan.
24: Tungod sa kaluoy ang anghel moingon, Buhii siya!
: Dili pa siya angay nga moadto sa Seol.
: Aniay lukat alang kaniya aron siya makagawas.
25: Mobalik ang iyang pagkabatan-on
: ug mabaskog siya pag-usab;
26: mag-ampo siya sa Dios ug tubagon siya
: ug simbahon niya ang Dios uban sa kalipay;
: himoon sa Dios nga magmaayo ang lakat sa iyang kinabuhi.
27: Mosugid siya atubangan sa mga tawo, Nakasala ako.
: Dili matarong ang akong gibuhat, apan giluwas ako sa Dios.
28: Giluwas ako niya aron dili ako mahiadto sa Seol
: busa buhi gihapon ako.
29: Sublisublion kini pagbuhat sa Dios;
30: luwason niya ang kinabuhi sa usa ka tawo
: ug hatagan niyag kalipay.
31: Busa, Job, pamati sa akong isulti;
: paghilom lamang ug ayaw pagsagbat.
32: Apan kon aduna kay buot isulti, isulti kana;
: kay ikalipay ko ang pagdawat nga husto ka.
33: Apan kon wala, pagpakahilom lamang ug pamati kanako
: ug tudloan ko ikaw aron ka magmaalamon.