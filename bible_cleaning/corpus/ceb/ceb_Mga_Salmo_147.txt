1: Dayga ang Ginoo !
: Maayo ang pag-awit ug pagdayeg alang sa atong Dios;
: angayan siyang daygon kay siya maayo man.
2: Gitukod pag-usab sa Ginoo ang Jerusalem;
: gidala niya pagbalik ang nabihag niyang katawhan.
3: Gilipay niya ang mga nagmagul-anon
: ug gitambalan niya ang ilang mga samad.
4: Nahibalo siya sa gidaghanon sa kabituonan
: ug ang tagsatagsa kanila gihatagan niyag ngalan.
5: Gamhanan kaayo ang atong Ginoo;
: dili matukib ang iyang kahibalo.
6: Gihatagan sa Ginoo ug gahom ang mga timawa,
: apan gipalukapa niya sa yuta ang daotan.
7: Pag-awit kamog pagdayeg ngadto sa Ginoo ;
: pagtugtog ug alpa ngadto sa atong Dios.
8: Gilukop niyag mga panganod ang kalangitan;
: giandaman niyag ulan ang kayutaan
: ug sa mga kabungtoran gipatubo niya ang mga balili.
9: Gihatagan niyag pagkaon ang mga kahayopan
: ingon man ang mga kuyabog sa mga uwak sa panahon nga mangayo kini.
10: Ang iyang kalipay wala diha sa kusgang mga kabayo
: o sa mga maisog nga sundalo;
11: ang iyang kalipay anaa sa nagpasidungog kaniya,
: diha kanila nga nagsalig sa iyang gugma nga walay paglubad.
12: Dayga ang Ginoo , O Jerusalem!
: Dayga ang imong Dios, O Sion!
13: Gilig-on niya ang imong mga ganghaan;
: gipanalanginan niya ang imong katawhan.
14: Gipahari niya ang kalinaw sulod sa imong mga utlanan
: ug gitagbaw ka niya sa labing maayong matang sa trigo.
15: Momando siya ug kini moabot dayon sa kalibotan.
16: Ipadala niya ang niebe sama sa balhibo sa karnero
: ug katagon niya ang yelo sama sa abog.
17: Ipadala niya ang ulan nga yelo sama sa graba;
: walay makaagwanta sa katugnaw nga iyang ipadala!
18: Momando lamang siya ug matunaw ang yelo;
: pahanginon niya ug modagayday ang tubig.
19: Gihatag niya ang iyang mensahe ngadto sa iyang katawhan,
: ang iyang mga balaod ug pahimatngon ngadto sa Israel.
20: Wala kini niya buhata sa ubang mga nasod;
: wala sila masayod sa iyang mga balaod.
: Dayga ang Ginoo !