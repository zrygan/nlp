1: Pagmata na, pagmata na,
: lig-ona ang imong kaugalingon, O Jerusalem;
: isul-ob ang matahom mong bisti, O balaang siyudad sa Dios,
: kay dili na moanha kanimo ang mga dili tinuli ug hugaw nga mga tawo.
2: Bangon gikan sa abog ug pamapha,
: O binilanggo nga Jerusalem!
: Hubara ang kadena sa imong liog,
: O dinakpang katawhan sa Sion.
3: Kay mao kini ang giingon sa Ginoong Dios , Giulipon kamo apan wala bayri, busa lukaton kamo nga walay bayad-bayad.
4: Kaniadto mipuyo kamo sa Ehipto sa inyong kaugalingong kabubut-on; human niini gibihag kamo sa mga taga-Asiria sa wala lamay bayad-bayad.
5: Ug karon sa Babilonia mao lamang gihapon ang nahitabo. Giulipon kamong akong katawhan sa wala lamay bayad-bayad? Nanghambog ang mga pangulo nga nagmando kaninyo ug nagpunay silag tamay kanako.
6: Apan masayran ra unya ninyo nga ako mao ang Dios ug nga ako nakigsulti kaninyo.
7: Pagkatahom sa mga tiil niadtong milatas sa kabukiran
: aron pagwali sa maayong balita,
: pagmantala sa pakigdait,
: pagdalag kalipay ug pagsangyaw sa kaluwasan,
: ug miingon sa Sion,
: Naghari ang imong Dios.
8: Naninggit ang inyong mga magbalantay;
: nagdungan sila pag-awit sa kalipay
: kay nakita gayod nila ang pagbalik sa Ginoo ngadto sa Sion.
9: Pag-awit kamong tanan,
: kamong mga nagun-ob nga mga dapit sa Jerusalem,
: kay gilipay na sa Ginoo ang iyang katawhan,
: gitubos na niya ang Jerusalem!
10: Gipakita sa Ginoo ang iyang balaang gahom atubangan sa kanasoran,
: ug ang tibuok kalibotan makakita sa kaluwasan nga gikan sa atong Dios.
11: Panggawas kamo ug palayo;
: ayaw paghikap ug hugaw nga butang;
: panggawas kamo sa Babilonia
: ug pagputli kamo sa inyong kaugalingon,
: kamo nga nagdala sa mga galamiton sa Ginoo ,
12: Apan ayaw kamo pagdali paggawas;
: ayaw paggula sama sa mga kagiw;
: kay mag-una kaninyo ang Ginoo ,
: ug ang Dios sa Israel maoy magbantay diha sa inyong luyo.
13: Ang Ginoo miingon,
: Molampos gayod ang akong alagad;
: ilhon ang iyang pagkagamhanan
: ug pasidunggan siya pag-ayo.
14: Sama nga daghan ang nahibulong kaniya
: kay nadaot man pag-ayo ang iyang panagway
: ug dili na kini hitsurag tawo,
15: mahibulong usab kaniya ang daghang mga nasod,
: ug dili makatingog ang mga hari tungod sa dakong katingala,
: kay ila mang makita kadtong wala isugilon kanila
: ug masabtan kadtong wala nila hidunggi.