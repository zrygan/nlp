1: Katawhan kamo sa Ginoo nga inyong Dios. Busa ayaw samari ang inyong lawas o kiskisi ang inyong ulo dapit sa agtang ingon nga ilhanan nga nagbangotan kamo alang sa mga patay.
2: Katawhan kamo nga balaan. Iya kamo sa Ginoo nga inyong Dios. Gipili ug gipanag-iya kamo sa Ginoo ug walay laing katawhan sa kalibotan nga gihimo niya sa ingon.
3: Ayaw kamo pagkaon ug bisag unsang butang nga hugaw.
4: Ang mga mananap nga makaon ninyo mao kini: ang baka, ang karnero, ang kanding,
5: ang lagsaw, ang osa, ang ihalas nga kanding ug ang ihalas nga karnero.
6: Makaon ninyo ang bisan unsang mananap nga pikas ug kuko sa tiil ug mousap kon magkaon.
7: Apan ayaw kamo pagkaon sa pipila ka mananap nga mousap apan dili pikas ug kuko sama sa kamelyo, kuneho ug ilaga.
8: Ayaw usab kamo pagkaon ug baboy kay bisag pikas silag kuko, dili sila mousap busa hugaw sila. Ayaw kamo pagkaon niining mga mananapa o paghikap sa patay nilang lawas.
9: Mahimo ninyong kaonon ang bisan unsang matang sa isda nga adunay mga kapay ug may himbis.
10: Apan ayaw kamo pagkaon sa isda nga walay kapay o himbis kay hugaw kini.
11: Mahimo ninyong kaonon ang mga langgam nga hinlo
12: apan ayaw kamo pagkaon niining mosunod: nagkalainlaing matang sa agila, banog,
13: gut-ob, sikop,
14: uwak,
15: ostrits, mga kanaway,
16: ngiwngiw, pungaw, itik,
17: pelikano ug uban pang mga langgam nga managit ug isda
18: ug ang nagkalainlaing matang sa tabon, ang kabog ug ang kuwaknit.
19: Ang tanang pak-ang insekto hugaw busa ayaw kamo pagkaon niini.
20: Apan makahimo kamo pagkaon sa mga insekto nga hinlo.
21: Ayaw kamo pagkaog mananap nga namatay lamag iyaha. Apan makakaon niini ang mga langyaw o mahimo kini nga ibaligya ngadto kanila kay kamo balaang katawhan ug iya kamo sa Ginoo nga inyong Dios.
: Ayaw lutoa ang nating karnero o kanding sa gatas sa iyang inahan.
22: Matag tuig kinahanglang gahinon ninyo ang ikapulo sa tanan nga abot sa inyong yuta.
23: Kan-a ninyo kini uban sa bino ug sa lana ingon man usab ang mga panganay sa inyong mga baka ug mga karnero didto sa atubangan sa Ginoo sa dapit nga iyang pilion diin adto siya simbaha aron makakat-on kamo sa pagtahod kanunay sa Ginoo nga inyong Dios.
24: Kon kamo layo sa dapit nga ampoanan nga iyang pilion o madugay ang inyong pagbaktas ug dili ninyo mahimo pagdala ngadto ang ikapulo sa inyong abot nga ihatag ninyo sa Ginoo ,
25: ibaligya kini ug ang halin maoy inyong dad-on ngadto sa dapit nga maoy gipili sa Ginoo nga inyong Dios.
26: Ipalit ninyo kini ug baka o karnero o bino o bisan unsa nga inyong higustohan. Kan-a kini ug paglipay kamo uban sa inyong panimalay atubangan sa Ginoo nga inyong Dios.
27: Ayaw ninyo pasagdi ang mga Levita nga nagpuyo sa inyong lungsod kay wala man silay panulondon.
28: Sa kataposan sa matag tulo ka tuig, dad-a ninyo ang ikapulo sa inyong abot nianang tuiga ug ibutang kini sa tipiganan sa inyong lungsod
29: aron adunay igong makaon ang mga Levita, ang mga langyaw, ang mga ilo ug ang mga biyuda nga nagpuyo niini. Kon buhaton ninyo kini, panalanginan sa Ginoo nga inyong Dios ang tanan ninyong paningkamot.