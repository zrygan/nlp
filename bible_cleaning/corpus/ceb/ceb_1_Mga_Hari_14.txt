1: Niadtong panahona nasakit si Abias nga anak ni Hari Jeroboam.
2: Unya si Jeroboam miingon sa iyang asawa, Lakaw sa Silo ug pagtakoban aron walay makaila nga ikaw akong asawa. Atua didto si Ahias, ang propeta nga miingon nga akoy mahimong hari sa Israel.
3: Pagdala ug napulo ka buok pan ug pipila ka torta ug usa ka tibod nga dugos. Adtoa siya ug suginlan ka niya unsay mahitabo sa atong anak.
4: Busa miadto ang asawa sa balay ni Ahias didto sa Silo. Si Ahias dili na makakita kay halap na man siya tungod sa iyang katigulangon.
5: Ang Ginoo miingon kang Ahias nga ang asawa ni Jeroboam moanha aron pagpakisayod bahin sa ilang anak nga nasakit. Ug gisultihan sa Ginoo si Ahias unsay iyang isulti.
: Sa pag-abot sa asawa ni Jeroboam, wala siya magpaila kon kinsa siya.
6: Apan sa pagkabati ni Ahias sa iyang mga tunob sa pag-abot niya sa pultahan, miingon si Ahias, Sulod, asawa ni Jeroboam. Nganong nagtakuban ka man? Aduna akoy daotang balita alang kanimo.
7: Lakaw ug ingna si Jeroboam nga nag-ingon ang Ginoo , ang Dios sa Israel: Gipili ko ikaw gikan sa katawhan ug gihimo nga pangulo sa akong katawhan, ang Israel.
8: Gilangkat ko ang gingharian gikan sa balay ni David ug gihatag kanimo. Apan dili ka sama sa akong alagad nga si David nga nagtuman sa akong kasugoan ug misunod kanako sa tibuok niyang kasingkasing ug nagbuhat lamang sa matarong.
9: Ang gibuhat mo labaw pa kangil-ad kay sa gibuhat sa mga hari nga una pa kanimo. Naghimo kag mga diosdios ug tinunaw nga mga larawan alang kanimo ug gihagit mo ang akong kasuko ug gisalikway mo ako.
10: Busa silotan ko ang imong panimalay ug kuhaon gikan kanimo ang tanang lalaki, batan-on ug tigulang. Puohon gayod sa hingpit ang pagkahari sa imong kaliwat ug silhigon sila sama sa tai sa mananap.
11: Ang tanang sakop sa imong pamilya nga mamatay dinhi sa siyudad kan-on sa mga iro ug ang mamatay diha sa kapatagan kan-on sa mga langgam kay ang Ginoo maoy nagsulti niini.
12: Busa pauli sa inyo. Inig-abot mo sa siyudad, mamatay ang inyong anak.
13: Ug magbangotan alang kaniya ang tibuok Israel ug ilubong siya. Sa banay ni Jeroboam siya ray kahatagag hustong paglubong kay siya lamang ang nakapahimuot sa Ginoo , ang Dios sa Israel.
14: Dugang pa niini, ang Ginoo magtudlo alang kaniya ug usa ka hari sa Israel nga maoy mopuo sa panimalay ni Jeroboam karong adlawa. Ug gikan karon
15: silotan sa Ginoo ang Israel sama sa bugang nga yugyogon diha sa tubig ug lukahon ang Israel gikan niining maayong yuta nga gihatag niya sa ilang katigulangan ug patibulaagon sila saylo pa sa Suba sa Eufrates kay naghimo man silag mga hulagway sa diosa nga si Asera nga nakapasilaob sa kasuko sa Ginoo .
16: Ug isalikway niya ang Israel tungod sa mga sala ni Jeroboam nga nakaangin sa Israel sa pagpakasala.
17: Ang asawa ni Jeroboam milakaw ug mibalik sa Tirza. Ug sa dihang miabot siya sa pultahan sa balay, namatay ang bata.
18: Unya gilubong ang patay nga lawas ug nagbangotan ang tibuok Israel sumala sa pulong sa Ginoo nga gisulti niya pinaagi sa iyang propeta nga si Ahias.
19: Ang tanang nabuhat ni Jeroboam lakip ang mga gubat nga iyang gisalmotan nahisulat sa Basahon sa Kasaysayan sa mga Hari sa Israel .
20: Ug ang paghari ni Jeroboam milungtad ug 22 ka tuig. Ug namatay siya ug gilubong. Si Nadab nga iyang anak maoy mipuli kaniya sa paghari.
21: Si Rehoboam nga anak ni Solomon, naghari sa Juda. Si Rehoboam nagpanuigon ug 41 ka tuig sa pagsugod niyag hari ug naghari siya sulod sa 17 ka tuig didto sa Jerusalem, ang siyudad nga gipili sa Ginoo sa yuta sa Israel aron didto pasidunggan ang iyang ngalan. Ang iyang inahan mao si Naama nga usa ka Amonihanon.
22: Ug nagpakasala ang katawhan sa Juda labaw pa gani sa ilang katigulangan ug nakapasuko kini sa Ginoo .
23: Nagtukod silag mga balay-alampoanan alang sa mga diosdios ug nag-ugbok silag mga haliging bato ug sagrado kunohayng mga tukon aron simbahon diha sa kabungtoran ilalom sa kakahoyan.
24: Dugang pa niini, may mga lalaki nga nagbaligya sa ilang dungog didto sa maong balay-alampoanan. Gibuhat sa katawhan sa Juda ang mga salawayong buhat nga gihimo sa mga Canaanhon nga giabog sa Ginoo sa pag-abot sa mga Israelita.
25: Sa ikalimang tuig sa paghari ni Rehoboam, si Sesac, ang hari sa Ehipto, misulong sa Jerusalem.
26: Gikuha niya ang tanang mga kabtangan sa Templo sa Ginoo ug sa palasyo sa hari lakip ang mga taming nga bulawan nga hinimo ni Solomon.
27: Naghimo si Hari Rehoboam ug mga taming nga bronsi ilis niini ug gitugyan niya kini ngadto sa mga pangulo sa mga guwardiya nga maoy nagbantay sa pultahan sa palasyo.
28: Dad-on kini sa mga guwardiya ngadto sa Templo sa matag higayon nga moadto sa Templo ang hari ug dad-on usab nila kini pagbalik didto sa lawak nga ilang bantayanan.
29: Ang tanan nga nabuhat ni Rehoboam nahisulat sa Basahon sa Kasaysayan sa mga Hari sa Juda .
30: Ug kanunay nga may gubat tali kang Rehoboam ug kang Jeroboam.
31: Ug namatay si Rehoboam ug gilubong didto sa Jerusalem ang iyang inahan mao si Naama nga taga-Amon. Mipuli kaniya sa paghari ang iyang anak nga si Abijam.