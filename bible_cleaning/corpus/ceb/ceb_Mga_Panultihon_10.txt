1: Kini ang panultihon ni Solomon
: Garbo sa amahan ang iyang anak nga maalamon,
: apan ang anak nga buangbuang maghatag ug kaguol sa iyang inahan.
2: Dili makaayo kanimo
: ang bahandi nga naangkon pinaagi sa limbong,
: apan ang pagkamatarong makaluwas sa imong kinabuhi.
3: Dili pasagdan sa Ginoo
: nga ang tawong matarong mamatay sa kagutom,
: apan pugngan niya ang daotan sa pagkab-ot sa iyang gitinguha.
4: Makapobre kanimo ang pagkatapolan,
: apan makadato kanimo ang pagkakugihan.
5: Ang tawong maalamon mag-ani sa tukmang panahon,
: apan makauulaw ang pagsigig katulog sa panahon sa ting-ani.
6: Ang maayong tawo makadawat ug panalangin.
: Apan nagtagog kabangis ang mga pulong sa tawong daotan.
7: Ang tawong matarong hinumdoman ingon nga panalangin,
: apan dali rang kalimtan ang tawong daotan.
8: Mosunod sa maayong tambag ang mga tawong maalamon.
: Apan malaglag ang magpataka lag sulti.
9: Magmalinawon ug dili hilabtan ang tawong matarong,
: apan masakpan ang mga tawo nga limbongan.
10: Ang tawo nga dili magtug-an sa matuod, makahimog kasamok.
: Apan ang tawo nga maisugong mosaway sa dili maayo, maghimog kalinaw.
11: Tuboran sa kinabuhi ang mga pulong sa tawo nga matarong,
: apan nagtagog bangis nga kinaiya ang gipamulong sa daotang tawo.
12: Makahimog kasamok ang pagdumot
: apan ang gugma mopasaylo sa tanang kalapasan.
13: May unod ang isulti sa tawong maalamon,
: apan ang mga buangbuang angayng kastigohon.
14: Ang maalamon maninguha pagdugang sa iyang kaalam,
: apan ang pulong sa buangbuang makapaduol sa kasamok.
15: Panalipdan sa iyang salapi ang dato
: apan ang kakabos makaalaot sa tawo.
16: Ang kinabuhi maoy ganti sa maayong tawo,
: apan ang sala modaldal ngadto sa labi pang daghang sala.
17: Ang mamati sa nagsaway kaniya
: nagsubay sa dalan sa maayong kinabuhi,
: apan ang dili moangkon nga sila nasayop
: mahisalaag gayod.
18: Ang tawo nga nagtakuban sa iyang kasilag, bakakon.
: Buangbuang ang tawo nga magsabwag ug libak.
19: Kon magpataka kag sulti,
: lagmit kang masayop.
: Kon maalamon ka,
: magpakahilom ka lang.
20: Sama sa lunsayng plata ang mga pulong sa maayong tawo,
: apan walay kapuslanan ang mga hunahuna sa tawong daotan.
21: Magpulos sa daghang tawo ang mga pulong sa maayong tawo,
: apan ang tawong buangbuang mamatay tungod sa iyang kahungog.
22: Makadato ang mga panalangin sa Ginoo .
: Dili makalabaw niini ang bunga sa kakugi.
23: Buang ang tawo nga malipay sa pagbuhat ug daotan.
: Ikalipay sa tawong maalamon ang maayong panabot.
24: Ang gikahadlokan sa tawong daotan mahitabo kaniya,
: apan makakab-ot ang tawong matarong sa iyang gitinguha.
25: Inig-abot sa unos, ipadpad ang mga daotan,
: apan dili gayod maunsa ang tawong matarong.
26: Ang tapolan sama sa suka nga makapangilo sa ngipon
: o sa aso nga mopaluha sa mata sa nagsugo kaniya.
27: Tahora ug kahadloki ang Ginoo ug motaas ang imong kinabuhi.
: Apan mamatay sa dili pa panahon ang mga tawong daotan.
28: Ang paglaom sa matarong mosangpot sa kaayohan,
: apan ang pangandoy sa daotan walay kapuslanan.
29: Panalipdan sa Ginoo ang mga walay sala,
: apan laglagon niya ang nagbuhat ug daotan.
30: Kanunayng may kalinaw ang mga tawo nga matarong.
: Apan ang daotan dili molungtad sa yuta.
31: Kaalam ang isulti sa matarong,
: apan dili pasultihon ang tawo nga daotan.
32: Nahibalo ang mga matarong sa maayong isulti,
: apan maoy isulti kanunay sa mga daotan ang makadaot.