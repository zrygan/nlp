1: Usa ka adlaw niana, si Jonatan nga anak ni Saul miingon ngadto sa batan-on nga tigdala sa iyang hinagiban, Dali, sulongon nato ang kampo sa mga Filistihanon nga anaa sa pikas. Apan wala niya pahibaloa niini ang iyang amahan.
2: Niining higayona didto si Saul sa Gibeah ubos sa kahoy nga granada didto sa Migron. Uban kaniya ang mga 600 ka tawo.
3: Uban usab kaniya si Ahias nga maoy nagdala sa epod. Si Ahias mao ang anak ni Ahitub nga igsoon ni Ikabod nga anak ni Pinehas nga anak ni Eli, ang pari sa Ginoo didto sa Silo. Wala masayod ang ubang kasundalohan nga milakaw si Jonatan.
4: Didto sa Agianan sa Mikmas nga giagian ni Jonatan paingon sa kampo sa mga Filistihanon may pangpang sa pikas ug pikas: ang pikas ginganlag Boses ug ang pikas ginganlag Sene.
5: Ang usa ka pangpang didto sa amihanan atbang sa Mikmas ug ang usa didto sa habagatan atbang sa Geba.
6: Giingnan ni Jonatan ang nagdala sa iyang hinagiban, Tana, mangadto kita sa kampo niining mga dili tinuli nga Filistihanon basin pag motabang kanato ang Ginoo kay walay makapugong kaniya pagluwas pinaagi sa daghan o sa diyutay.
7: Miingon ang tigdala sa hinagiban, Buhata ang imong gihunahuna kay ako mosunod lamang kanimo. Ang imong hunahuna mao usab ang akoa.
8: Unya miingon si Jonatan, Mangadto ug magpakita kita sa mga Filistihanon.
9: Kon moingon sila kanato, Hulata kami diha, ato silang hulaton.
10: Apan kon moingon sila, Tungas kamo ngari, mangadto kita kanila kay mao kana ang ilhanan nga gitugyan sila kanato sa Ginoo .
11: Busa mipakita silang duha sa mga Filistihanon ug miingon ang mga Filistihanon, Anaay mga Israelita nga nanggula sa mga lungag nga ilang gitagoan.
12: Unya gitawag sa mga Filistihanon nga nagbantay sa Agianan sa Mikmas si Jonatan ug ang tigdala sa iyang hinagiban, Tungas kamo ngari kanamo kay may ipakita kami kaninyo.
: Giingnan ni Jonatan ang tigdala sa iyang hinagiban, Dali, sunod kanako kay gitugyan na sila sa Ginoo ngadto sa Israel.
13: Unya mikatkat si Jonatan ginamit ang iyang mga kamot ug tiil ug misunod kaniya ang tigdala sa iyang hinagiban. Giataki ni Jonatan ang mga Filistihanon ug nangahagsa sila ug gitiwasan sila sa tigdala sa hinagiban ni Jonatan.
14: Mga 20 ka tawo ang ilang napatay niining una nilang sangka ug daw naghabas lamang silag mga tanom diha sa usa ka tudling sa uma.
15: Nagkaguliyang ang mga Filistihanon didto sa kampo ug sa gawas lakip ang tanang kasundalohan. Nangurog ang mga guwardiya ingon man kadtong nanulong. Unya milinog ug kusog ug hilabihan ang kaguliyang.
16: Ang mga guwardiya ni Saul didto sa Geba sa Benjamin nakakita niining kaguliyang.
17: Ug miingon si Saul sa iyang mga sakop, Susiha kon kinsay wala dinhi. Ug nahibaloan nila nga wala didto si Jonatan ug ang tigdala sa iyang hinagiban.
18: Ug giingnan ni Saul si Ahias, Dad-a nganhi ang Sudlanan sa Kasabotan sa Dios. Niadtong adlawa ang Sudlanan sa Kasabotan gidaladala sa katawhan sa Israel.
19: Samtang si Saul nakigsulti sa pari, misamot ang kaguliyang didto sa kampo sa mga Filistihanon ug giingnan ni Saul ang pari, Wala nay panahon sa pagpakisayod sa Ginoo !
20: Unya si Saul ug ang tanan niyang sakop midasdas ug ang mga Filistihanon nag-unay ug pinatyanay tungod sa dakong kaguliyang.
21: Niining higayona ang mga Hebreohanon nga tipon sa mga Filistihanon didto na dapig sa mga Israelita nga sakop ni Saul ug ni Jonatan.
22: Sa pagkabalita sa mga Israelita nga nanago didto sa kabungtoran sa Efraim nga nanagan ang mga Filistihanon, mitabang usab sila paggukod.
23: Misaylo sa Bet-aben ang panag-away ug giluwas sa Ginoo ang Israel niadtong adlawa.
24: Nangaluya ang katawhan sa Israel niadtong adlawa kay nanumpa man si Saul nga nag-ingon, Tinunglo ang tawo nga mokaon sa dili pa moabot ang gabii ug sa dili ko pa kapanimaslan ang akong mga kaaway. Busa walay tawo didto nga mikaon.
25: Unya ang tanang katawhan miadto sa lasang ug nakakita silag dugos didto sa yuta.
26: Apan walay nangahas sa pagtilaw niini tungod sa ilang kahadlok sa panumpa ni Saul.
27: Apan wala masayod si Jonatan sa panumpa sa iyang amahan busa iyang gitunlob sa dugos ang tumoy sa iyang sungkod unya gitilawan niya kini. Dihadiha naarang-arang ang iyang gibati.
28: Unya usa sa iyang sakop miingon kaniya, Nag-ingon ra ba ang imong amahan nga tinunglo ang tawo nga mokaon niining adlawa. Ug nangaluya ang katawhan.
29: Unya miingon si Jonatan, Walay pulos ang pagdili nga gibuhat sa akong amahan ngadto sa katawhan! Tan-awa, maayo na kaayo ang akong gibati kay mitilaw man akog diyutay niining dugos.
30: Mas maayo unta kon makapatuyang ug kaon ang katawhan sa ilang nailog gikan sa ilang mga kaaway aron daghan unta ang atong mapatay sa mga Filistihanon.
31: Niadtong adlawa ilang gipamatay ang mga Filistihanon gikan sa Mikmas ngadto sa Ayalon ug luya na kaayo ang mga tawo.
32: Nag-ilogay ang mga tawo sa mga butang nga gipamiyaan sa mga kaaway ug nanakop silag mga karnero ug mga baka. Ilang giihaw kini ug ilang gikaon lakip ang dugo.
33: Unya ilang gisuginlan si Saul, Ang katawhan nakasala batok sa Ginoo kay giapil man nila pagkaon ang dugo.
: Ug miingon si Saul, Gibudhian ako ninyo! Pagligid kamog bato nganhi kanako.
34: Ug misugo pa siya, Pangadto kamo sa mga tawo ug padad-a ang tagsatagsa kanila ug baka o karnero aron ihawon ug kan-on dinhi. Ayaw kamo pagpakasala sa Ginoo pinaagi sa pagkaon ug dugo. Busa ang tagsatagsa ka tawo nagdalag baka niadtong gabhiona ug giihaw nila kini.
35: Nagtukod si Saul ug halaran alang sa Ginoo ug mao kadto ang unang halaran nga iyang gitukod alang sa Ginoo .
36: Unya miingon si Saul, Manglugsong kita ug sulongon nato ang mga Filistihanon inigkagabii ug hutdon nato silag pamatay sa dili pa mabuntag.
: Ug miingon sila, Buhata ang imong gihunahuna nga maayo.
: Apan ang pari miingon, Magpakisayod una kita sa Dios bahin niining butanga.
37: Busa si Saul nagpakisayod sa Dios, Sulongon ko ba ang mga Filistihanon? Itugyan ba nimo sila sa mga Israelita? Apan ang Dios wala motubag niadtong adlawa.
38: Ug miingon si Saul, Ngari kamo kanako, kamong tanang mga pangulo sa Israel aron makita ninyo kon kinsay nakasala niining adlawa.
39: Kay ipanumpa ko sa Ginoo nga manluluwas sa Israel nga patyon ko gayod ang nakasala bisag ako pa siyang anak nga si Jonatan. Apan walay mitubag kaniya.
40: Busa giingnan niya ang tibuok Israel, Diha kamo sa pikas ug kami si Jonatan nga akong anak ari sa pikas.
: Ug giingnan si Saul sa mga tawo, Buhata ang giisip mong maayo.
41: Busa si Saul miingon, O Ginoo , Dios sa Israel, nganong wala mo man ako tubaga karong adlawa? Kon ako ang nakasala o si Jonatan, ipakita ang Urim, apan kon ang nakasala mao ang katawhan sa Israel, ang Tumim maoy ipakita. Apan ang natungnan sa ripa mao si Jonatan ug si Saul.
42: Unya si Saul miingon, Himoa ang ripa tali kanako ug sa akong anak nga si Jonatan. Ug ang natungnan mao si Jonatan.
43: Unya giingnan ni Saul si Jonatan, Tug-ani ako sa imong gibuhat.
: Ug si Jonatan miingon kaniya, Mitilaw akog diyutay sa dugos pinaagi sa tumoy sa akong sungkod busa patya ako.
44: Ug miingon si Saul, Patyon unta ako sa Dios kon dili ko ikaw patyon, Jonatan!
45: Apan miingon ang katawhan kang Saul, Patyon ba diay si Jonatan nga maoy nakahimo niining dakong kadaogan alang sa Israel? Ayaw siya patya! Kay buhi man ang Ginoo , walay matagak bisag usa ka buhok sa iyang ulo kay gitabangan siya sa Dios sa iyang nahimo karong adlawa. Busa niining paagiha giluwas sa katawhan si Jonatan.
46: Unya wala na si Saul mopadayon paggukod sa mga Filistihanon ug ang mga Filistihanon namauli sa ila.
47: Sa dihang naghari na si Saul sa Israel, nakig-away siya sa tanan niyang mga kaaway nga naglibot kaniya: ang Moab, ang Ammon, ang Edomea ug ang mga hari sa Soba ug sa mga Filistihanon ug nabuntog niya silang tanan.
48: Daghan siyag nahimo nga nagpaila sa iyang kaisog ug gibuntog niya ang mga Amalekanhon ug giluwas niya ang Israel gikan sa mga kaaway.
49: Ang mga anak nga lalaki ni Saul mao sila si Jonatan, si Isbi ug si Malkisua. Ug ang duha niya ka anak nga babaye mao si Merab nga magulang ug ang manghod mao si Mical.
50: Ang asawa ni Saul mao si Ahinoam nga anak ni Ahimaas. Ang komandante sa iyang kasundalohan mao si Abner, ang anak ni Ner nga iyang uyoan.
51: Si Kis mao ang amahan ni Saul ug si Ner nga amahan ni Abner, anak ni Abiel.
52: May kanunayng panag-away tali sa mga Filistihanon ug kang Saul samtang naghari pa siya ug gihimo niyang mga sundalo kadtong kusgan ug isog.