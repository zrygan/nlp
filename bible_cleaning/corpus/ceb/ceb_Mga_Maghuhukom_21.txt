1: Ang mga Israelita nanumpa didto sa Mispa, Dili gayod kita motugot nga may sakop sa banay ni Benjamin nga mangasawa sa atong mga anak.
2: Unya nangadto sila sa Betel ug nanglingkod didto sa atubangan sa Dios hangtod sa gabii ug nanghilak pag-ayo.
3: Miingon sila, O Ginoo , Dios sa Israel, nganong nahitabo man kini nga mawala ang usa ka banay sa Israel?
4: Sa pagkaugma namangon silag sayo ug nagtukod silag halaran didto. Unya naghalad silag mga halad sa pakigdait ug nagsunog silag mga mananap nga inihaw.
5: Nangutana sila, Sa tanang banay sa Israel, kinsay wala motambong niining tigoma sa atubangan sa Ginoo ? Kay nakapanumpa man sila nga patyon nila ang dili moadto sa atubangan sa Ginoo didto sa Mispa.
6: Apan ang katawhan sa Israel nasubo sa ilang mga kaigsoonan nga mga sakop sa banay ni Benjamin. Miingon sila, Karong adlawa ang Israel nawad-an ug usa sa iyang mga banay.
7: Unsay angay tang buhaton aron makaasawa ang nahibilin nga nakapanumpa man kita sa Ginoo nga dili nato ipaasawa kanila ang atong mga anak?
8: Unya miingon sila, Sa mga banay sa Israel, kinsay wala moadto sa Ginoo didto sa Mispa? Nasayran nila nga walay taga-Jabes sa Gilead nga mitambong sa tigom.
9: Sa gipundok na ang mga tawo, walay taga-Jabes didto.
10: Busa ang mga tawo nga nagkatigom nagsugog 12,000 sa ilang labing maisog nga mga tawo ug giingnan, Adtoa ug patya ninyo ang tanang atua sa Jabes lakip ang mga babaye ug kabataan.
11: Patya ang tanang lalaki ug ang tanang babaye nga dili ulay.
12: Nakakuha silag 400 ka batan-ong babayeng ulay didto sa Jabes ug gidala nila sila ngadto sa kampo sa Silo nga didto sa yuta sa Canaan.
13: Unya ang mga tawo nga nagkatigom nagpadalag mensahe ngadto sa mga sakop sa banay ni Benjamin nga didto sa mga pangpang nga bato sa Rimon ug mitanyag sila nga taposon na ang gubat.
14: Busa namauli ang mga sakop sa banay ni Benjamin ug gihatag sa mga Israelita ngadto kanila ang mga babaye nga gikan sa Jabes nga wala nila patya. Apan kulang pa ang mga babaye.
15: Nasubo ang katawhan alang sa mga sakop sa banay ni Benjamin tungod kay gibungkag man sa Ginoo ang panaghiusa sa mga banay sa Israel.
16: Busa ang mga pangulo sa katawhan nga nagkatigom miingon, Wala nay babaye sa banay ni Benjamin. Unsa may angay tang buhaton aron may maasawa kadtong mga lalaki nga nahibilin?
17: Kinahanglang dili mawala sa Israel ang usa sa iyang 12 ka banay. Mangita kitag paagi nga mabuhi ang banay ni Benjamin
18: apan dili kita makatugot nga pangasaw-on nila ang atong mga anak. Miingon sila niini tungod kay ang katawhan sa Israel nanumpa man nga tunglohon nila ang motugot nga pangasaw-on ang iyang anak sa mga kaliwat ni Benjamin.
19: Busa miingon sila, Ang tinuig nga kasaulogan sa Ginoo didto sa Silo himoon sa dili madugay. Ang Silo atua sa amihanan sa Betel, habagatan sa Lebona ug sidlakan sa dalan tungatunga sa Betel ug Siquem.
20: Giingnan nila ang mga kaliwat ni Benjamin, Lakaw, panago kamo sa kaparasan
21: ug pagbantay. Inigpanggula sa mga kababayen-an sa Silo aron sa pagsayaw panahon sa kasaulogan, panggula kamo sa kaparasan. Dakpa ninyo sila ug dad-a sa kayutaan ni Benjamin.
22: Kon moreklamo kanamo ang ilang amahan o mga igsoong lalaki, amo silang ingnon, Tugoti lang sila sa pagpangasawa sa inyong mga anak kay wala man nila kuhaa ang inyong mga anak pinaagi sa gubat ug wala usab ninyo ipaasawa sila sa inyong kaugalingong kabubut-on busa wala kamo makalapas sa inyong gisaad.
23: Gibuhat kini sa mga sakop sa banay ni Benjamin. Tagsatagsa kanila nagpilig ilang maasawa gikan sa mga babaye nga nagsayaw ug ilang gidagit. Unya namauli sila sa ilang dapit ug gitukod nila pag-usab ang ilang lungsod ug namuyo didto.
24: Namauli usab ang mga Israelita ngadto sa tagsatagsa nila ka banay ug panimalay ug sa ilang katigayonan.
25: Walay hari sa Israel niadtong panahona. Ang tagsatagsa nagbuhat sumala sa iyang gusto.