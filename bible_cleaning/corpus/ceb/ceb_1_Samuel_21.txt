1: Unya miadto si David kang Ahimelec nga pari didto sa Nob. Gisugat siya ni Ahimelec nga nagkurog ug giingnan, Nganong nag-inusara ka man?
2: Si David miingon kang Ahimelec, Gipaanhi ako sa hari alang sa usa ka tuyo ug gipasidan-an ako niya sa dili pagsugilon kang bisan kinsa bahin sa iyang gisugo kanako. Gikasabot ko ang akong mga sakop nga mag-abot kami sa usa ka dapit.
3: Karon unsa may atong makaon diha? Hatagi akog lima ka buok pan o bisag unsang makaon.
4: Ug mitubag ang pari kang David, Wala akoy pan nga ordinaryo karon apan aniay sagradong pan. Apan ang makakaon lamang niini mao ang mga batan-on nga wala makahilabot ug babaye karong bag-o.
5: Ug gitubag ni David ang pari, Ang tinuod kon paingon kami sa gubat dili kami pahilabton ug babaye. Bisan gani sa mga ordinaryong panaw kinahanglang magbalaan kami ug labi na gayod karon nga kami adunay tuyo.
6: Busa gihatagan siya sa pari sa sagradong pan nga gikuha na gikan sa atubangan sa Ginoo ug giilisan kini sa bag-ong pan kay wala may laing pan didto gawas niadtong pan nga gihalad ngadto sa Ginoo .
7: Niadtong adlawa may usa sa mga sulugoon ni Saul nga nagbuhat ug tulomanon sa atubangan sa Ginoo . Siya mao si Doeg nga taga-Edomea ug pangulo sa mga bakero ni Saul.
8: Unya miingon si David kang Ahimelec, Aduna ka bay bangkaw o espada? Wala ko madala ang akong espada o hinagiban kay dinalian man kaayo ang sugo sa hari.
9: Ug mitubag ang pari, Ania ang espada ni Goliat, ang Filistihanon nga imong gipatay didto sa Walog sa Ela. Ania giputos kinig panapton luyo sa epod. Kon gusto ka, dad-a kini kay walay laing hinagiban dinhi.
: Ug mitubag si David, Walay lain nga sama niana. Ihatag kana kanako.
10: Unya milikay si David kang Saul ug miadto kang Akis, ang hari sa Gat.
11: Ang mga sulugoon ni Akis miingon, Dili ba mao man kini siya si David, ang hari sa Israel nga ilang giawitan sa ilang pagsayaw, Si Saul nakapatay ug linibo lamang apan si David tinagpulo ka libo?
12: Kining mga pulonga gitanom ni David sa iyang kasingkasing ug nahadlok siya pag-ayo kang Akis.
13: Busa giusab niya ang iyang panlihok atubangan nila ug nagpakaaron-ingnon siya nga buang. Gipamatikan niya ang mga sira sa ganghaan ug gipatabisay niya ang iyang laway diha sa iyang bungot.
14: Unya miingon si Akis sa iyang mga sulugoon, Nakita ninyo nga buang ang tawo unya nganong gidala man ninyo siya nganhi kanako?
15: Daghan na akog tawong buang busa ayaw na kana ninyo siya dad-a nganhi. Dili mahimo nga pasak-on ko siya sa akong balay.