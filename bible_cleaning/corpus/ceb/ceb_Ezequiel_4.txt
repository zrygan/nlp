1: Ang Dios miingon, Tawo, pagkuha ug tisa ug ibutang kini sa imong atubangan. Unya kuliti kinig hulagway sa siyudad sa Jerusalem
2: nga giataki sa mga kaaway. Butangig mga bundo, gahong, mga paril, mga kampo, ug mga troso nga iglulumpag.
3: Pagkuha usab ug lapad nga puthaw ug ibutang kini ingon nga ali tungatunga kanimo ug sa siyudad. Adto pag-atubang sa siyudad nga daw giataki nimo. Pasidaan kini alang sa nasod sa Israel.
4: Unya higda nga magtakilid sa wala ug ikaw ang pahamtangan ko sa silot alang sa nasod sa Israel. Ang gidugayon sa silot sama sa gidaghanon sa mga adlaw nga maghigda ka.
5: Mag-antos ka sulod sa 390 ka adlaw nga mao ang gidaghanon sa mga tuig nga silotan ko sila.
6: Pagkahuman niini, takilid sa tuo ug pahamtangan ko ikaw sa silot alang sa nasod sa Juda. Silotan ko ikaw sulod sa 40 ka adlaw, usa ka adlaw alang sa matag tuig nga silotan ko sila.
7: Atubang sa Jerusalem ug tan-awa ang hulagway sa pag-ataki niini. Ipadayag ang imong mga bukton batok sa siyudad ug isulti ang akong mga pulong batok niini.
8: Gaposon ko ikaw aron dili ka makalihok hangtod nga matapos ang imong pag-ataki sa siyudad.
9: Pagkuha ug trigo, sebada, mga liso sa batong ug dawa ug sagola kini aron himoong pan. Kini ang kan-a sulod sa 390 ka adlaw nga maghigda ka sa wala mong kilid.
10: Kausa ka lamang mokaon matag adlaw ug 225 gramos lang ang gibug-aton sa imong kan-on.
11: Ang tubig nga imong imnon kinahanglan nga mga duha lamang ka baso matag adlaw.
12: Magluto kag pan diha sa ilang atubangan ginamit ang hugaw sa tawo ingon nga sugnod ug kan-a ang imong linuto sama nga nagkaon kag torta nga sebada.
13: Ug midugang pa gayod ang Ginoo sa pag-ingon, Sa ingon, ang katawhan sa Israel magkaon sa mga pagkaon nga hugaw sumala sa Balaod ni Moises didto unya sa kanasoran diin adto ko sila ipabihag.
14: Unya miingon ako, Apan, O Ginoong Dios , nasayod ka nga wala ko gayod hugawhugawi ang akong kaugalingon. Sukad pa sa akong pagkabata wala pa gayod ako makakaon ug mananap nga hugaw o mananap nga namatay nga wala hilabti o mananap nga gikuniskunis sa laing mga mananap.
15: Unya miingon siya kanako, Kon mao kana, hugaw na lamang sa baka ang gamita ingon nga sugnod inay hugaw sa tawo.
16: Ug miingon pa gayod siya kanako, Tawo, himoon ko nga makulangag pagkaon ang Jerusalem ug sinukod ang ilang pagkaon. Magkaon sila uban ang kahadlok ug ang tubig nga ilang imnon sinukod usab. Imnon nila kini nga subo ang panagway.
17: Himoon ko gayod nga magkulang ang ilang pan ug tubig ug magtinan-away unya sila nga subo ang hitsura ug mag-anam ug kaniwang ang ilang lawas tungod sa ilang pagpakasala.