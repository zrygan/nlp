1: Dalaygon ang Ginoo nga akong tigpanalipod;
: gibansay ako niya alang sa gubat
: ug giandam alang sa panggubatan.
2: Siya ang akong manlalaban ug tigpanalipod,
: ang akong dalangpanan ug manluluwas,
: ug diha kaniya misalig ako nga wala gayoy daotang mahitabo kanako.
: Gibuntog niya ang kanasoran nga ilalom sa akong pagmando.
3: O Ginoo , unsa ba gayod ang tawo nga tagdon mo man siya?
: Unsa ba gayod ang tawo nga hunahunaon mo man siya?
4: Sama lamang siya sa huros sa hangin;
: sama lamang sa lumalabay nga anino ang iyang mga adlaw.
5: O Ginoo , ablihi ang langit ug kanaog ngari;
: hikapa ang kabukiran ug mobuga kinig aso.
6: Pagpadala ug mga kilat ug patibulaaga ang imong mga kaaway;
: buhii ang imong mga udyong aron managan sila.
7: Gikan sa langit,
: kab-ota ako ug kuhaa gikan niining lalom nga tubig.
: Luwasa ako gikan sa gahom sa mga langyaw
8: nga mga bakakon
: nga nanumpa nga sila nagsulti sa kamatuoran.
9: Mag-awit akog bag-ong awit alang kanimo, O Dios;
: tugtogon ko ang alpa nga may napulo ka kuwerdas ug awitan ko ikaw.
10: Ikaw ang naghatag ug kadaogan sa mga hari
: ug ang nagluwas sa imong ulipon nga si David.
11: Luwasa ako gikan sa bangis kong mga kaaway;
: panalipdi ako gikan sa gahom sa mga langyaw nga mga bakakon,
: nga nanumpa nga sila nagsulti sa kamatuoran.
12: Sa panahon sa ilang kabatan-on, ang among mga anak nga lalaki
: mahisama unta sa mga tanom nga lig-on na;
: mahisama unta ang among mga anak nga babaye sa mga estatuwa
: nga modayandayan sa mga suok sa usa ka palasyo.
13: Mapuno unta sa tanang matang sa abot ang among mga kamalig.
: Ang among mga karnero sa kaumahan manganak untag linibo.
14: Mosanay unta pag-ayo ang among kahayopan
: ug dili gayod kakuhaan.
: Wala untay hilak sa kagul-anan diha sa among kadalanan!
15: Bulahan ang nasod nga makabaton sa samang kahimtang;
: bulahan ang mga tawo nga ang ilang Dios mao ang Ginoo !