1: Kon papilion kamo sa maayong kadungganan ug sa daghang bahandi,
: pilia ang maayong kadungganan.
: Ang maayong kabubut-on
: mas bililhon pa kay sa salapi ug bulawan.
2: Walay kalainan ang dato ug ang kabos
: kay pareho silang binuhat sa Ginoo .
3: Ang tawong maayog panghunahuna
: makakita sa umaabot nga kasamok ug molikay siya niini,
: apan dili kini tagdon sa tawo nga wala maggamit sa iyang hunahuna
: ug unya magbasol siya sa kaulahian.
4: Pagbaton ug kahadlok ug pagtahod sa Ginoo ug pagpaubos
: ug makabaton kag mga bahandi, dungog ug taas nga kinabuhi.
5: Kon gimahal mo ang imong kinabuhi,
: palayo sa mga lit-ag nga maoy mobitik sa mga daotan.
6: Tudloi ang bata kon unsaon niya pagkinabuhi,
: ug hinumdoman niya kini sa tibuok niyang kinabuhi.
7: Ang mga kabos ulipon sa tawong dato
: ug ang manghulam maulipon sa nagpahulam kaniya.
8: Pagpugas ug binhi sa pamintaha
: ug mag-ani kag katalagman,
: ug ang imong pagpanglupig dili na magpulos.
9: Pagmahinatagon ug paambita sa imong pagkaon ang mga kabos
: ug panalanginan ka tungod niini.
10: Hinginli ang tawong mapahitas-on
: ug mohunong ang panaglalis ug panag-away
: ingon man ang pagdinaotay.
11: Kon matinud-anon ka ug malumo nga mosulti
: mahimo nimong higala ang mga hari.
12: Ipatigbabaw sa Ginoo ang kamatuoran
: pinaagi sa pagbutyag sa bakak.
13: Ang tawong tapolan magpuyo lamang sa balay
: ug moingon nga tingali unyag tukbon siya sa liyon kon mogawas siya.
14: Ang pagpanintal sa usa ka bigaon usa ka lit-ag;
: mabitik niini ang mga gikasilagan sa Ginoo .
15: Kinaiya sa mga bata ang pagbinuang ug ang pagkadanghag
: apan ang pagpanton makahimo kanila nga buotan.
16: Kon mohatag kag gasa ngadto sa mga dato
: o modaugdaog sa mga kabos aron ka madato,
: mapobre ka hinuon.
17: Pamati ug tudloan ko kamo sa gisulti sa maalamong mga tawo. Tun-i ang ilang gitudlo
18: ug magmalipayon kamo kon timan-an ninyo kini ug sag-ulohon.
19: Gusto ko nga mosalig kamo sa Ginoo mao nga gisultihan ko kamo niini karon.
20: Nagsulat ako ug 30 ka panultihon alang kaninyo. Puno kini sa kahibalo ug maayong mga tambag
21: ug pinaagi niini mahibalo kamo kon unsa gayod ang matarong ug matuod aron madala ninyo ang hustong tubag ngadto sa nagsugo kaninyo.
22: Ayaw pamintaha sa tawong kabos abi kay kabos man siya ug ayaw yataki ang katungod sa tawo nga wala gayoy mahimo diha sa hukmanan
23: kay ang Ginoo maoy mobarog nga manlalaban nila ug mosuklig kadaot sa nagpahamtang kanilag kadaot.
24: Ayaw pagpakighigala sa mga tawo nga init ug ulo ug daling masuko.
25: Tingali unyag makakat-on ka sa ilang batasan ug dili ka na makabiya niini.
26: Ayaw panaad nga ikaw maoy mogarantiya sa mga utang sa laing tawo
27: kay kon dili ka makabayad, imbargohon nila bisan pa ang imong higdaanan.
28: Ayaw gayod pagbalhina ang karaang utlanan sa inyong yuta nga gipahimutang sa inyong katigulangan.
29: Ang tawo nga maayo sa iyang gimbuhaton mas maayo kay sa kadaghanan ug angay makig-uban sa mga hari.