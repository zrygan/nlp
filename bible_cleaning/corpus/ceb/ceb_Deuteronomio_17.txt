1: Ayaw kamo paghalad sa Ginoo nga inyong Dios ug baka ug karnero nga may tatsa kay dili siya gusto niini.
2: Kon sa inyong lungsod may makasala sa Ginoo nga inyong Dios o maglapas sa kasabotan
3: pinaagi sa pagsimba sa laing mga dios o sa adlaw o sa bulan o sa mga bituon,
4: kinahanglan nga inyo kining susihon pag-ayo. Kon tinuod nga nahimo ang maong ngil-ad nga butang sa Israel,
5: dad-a ninyo sa gawas sa lungsod ang maong tawo ug batoa ninyo siya hangtod mamatay.
6: Mahimong patyon ang tawo human kapamatud-i nga sad-an siya pinaagi sa duha o tulo ka saksi apan dili siya mahimong patyon kon usa ray mosaksi batok kaniya.
7: Ang mga saksi maoy mouna pagbato kaniya ug unya mosunod ang tibuok lungsod. Kinahanglan nga wagtangon ninyo ang daotan gikan sa inyong lungsod.
8: Kon may kaso nga lisod hukman sa maghuhukom sa usa ka lungsod sama pananglit sa kaso nga may kalabotan sa pagpatay o sa pagparegla o sa katungod sa usa ka lumolupyo, pangadto kamo sa dapit nga ampoanan nga pilion sa Ginoo nga inyong Dios.
9: Pangadto kamo sa kaparian sa banay ni Levi ug sa maghuhukom nga atua didto ug adto kamo magpakisayod kanila. Sultihan kamo nila sa ilang hukom
10: ug tumana ninyo ang ilang isulti.
11: Buhata gayod ang tanan nilang ipabuhat kaninyo ug ang ilang hukom.
12: Kinsa kadtong dili motuman sa maghuhukom o sa pari nga atua didto, kinahanglang patyon. Kinahanglang limpyohan ninyo ang Israel sa daotan.
13: Inigkabalita sa tanan bahin niini, mangahadlok sila ug dili na gayod mousab sa pagsupil.
14: Inig-abot ninyo sa yuta nga ihatag kaninyo sa Ginoo nga inyong Dios, panag-iyaha ninyo kini ug puyo kamo didto. Unya inigpili na ninyog hari aron mangulo kaninyo, sama sa gibuhat sa tanang nasod nga kasikbit ninyo,
15: kinahanglan nga maoy inyong piliong hari ang tawo nga pilion sa Ginoo . Kinahanglan nga ang inyong pilion inyo rang kadugo. Ayaw gayod kamo pagpili ug dili Israelita.
16: Kinahanglan nga dili niya dugangan ang iyang mga kabayo o magsugo siyag mga Israelita sa pagbalik sa Ehipto aron pagpalit ug mga kabayo kay gipasidan-an na kamo sa Ginoo nga dili na gayod mobalik didto.
17: Kinahanglan nga dili siya mangasawag daghan aron dili mahimong daotan ang iyang panghunahuna. Kinahanglan nga dili siya magbaton ug daghang salapi ug bulawan.
18: Inighari na niya, kinahanglan nga aduna siyay kopya sa balaod sa Dios nga gihuptan sa mga pari.
19: Magpabilin kini kaniya aron iya kining basahon sa tibuok niyang kinabuhi aron makakat-on siya pagmahal sa Ginoo ug pagtuman sa tanang gimbut-an sa maong balaod.
20: Sa iyang pagtuman niini, dili niya isipon nga labaw siya sa iyang kadugo nga Israelita ug dili niya lapason ang balaod sa bisan unsang paagi. Kon tumanon niya kini, siya ug ang iyang mga kaliwat mohari gayod ug dugay sa Israel.