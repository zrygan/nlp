1: Sa Dios lamang ako mapailubon nga naglaom;
: gikan kaniya lamang ang akong kaluwasan.
2: Siya lamang ang akong tigpanalipod ug manluluwas;
: siya ang akong tigpanalipod
: ug dili gayod ako mabuntog.
3: Magpadayon ba kamo sa paglaraw ug daotan
: batok sa usa ka tawo nga sama sa paril nga hapit na mapukan,
: ug sa koral nga hapit na mahugno aron pagbuntog kaniya?
4: Buot lamang kamong mohingilin kaniya sa iyang halangdong kahimtang.
: Gikalipay ninyo ang pagpamakak;
: nanalangin kamo kaniya
: apan sa inyong kasingkasing inyo siyang gipanghimaraot.
5: Dios lamang ang akong gisaligan
: ug kaniya lamang ako naglaom.
6: Siya lamang ang nanalipod ug nagluwas kanako;
: siya ang akong tigpanalipod
: ug dili gayod ako matarog.
7: Anaa sa Dios ang kaluwasan ug kadungganan,
: kay siya ang gamhanan kong tigpanalipod
: ug ang akong tagoanan!
8: Salig kamo sa Dios sa tanang panahon, O katawhan!
: Isugid kaniya ang tanan ninyong kalisdanan
: kay siya ang atong dalangpanan.
9: Ang yanong mga tawo sama lang sa usa ka gininhawa;
: ang mga halangdon usab sama ka walay bili.
: Kon timbangon sila, wala silay gibug-aton;
: mas gaan pa gani sila kay sa gininhawa.
10: Ayaw pagsalig sa imong pagpanaugdaog;
: ayaw paabota nga may kaayohan kang makuha pinaagi sa pagpanulis.
: Bisan pag modugang ang imong kadato,
: ayaw pagsalig niini.
11: Sa makausa nag-ingon ang Dios;
: kaduha ko kini madungog
: nga ang gahom iya sa Dios.
12: Imo, O Ginoo, ang gugmang walay paglubad
: ug gantihan mo ang tawo sumala sa iyang binuhatan.