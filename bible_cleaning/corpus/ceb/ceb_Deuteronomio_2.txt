1: Unya mitipas kita ngadto sa kamingawan paingon sa Dagat sa Acaba sumala sa giingon kanako sa Ginoo ug sulod sa dugayng panahon naglatagaw kita sa Kabungtoran sa Edomea.
2: Unya miingon kanako ang Ginoo ,
3: Dugaydugay na ang inyong paglatagaw niining kabungtoran. Lakaw kamo sa amihanan.
4: Sultihi ang katawhan nga hapit na sila moagi sa utlanan sa yuta sa ilang mga kadugo nga mga kaliwat ni Esau nga nagpuyo sa Edomea ug mangahadlok sila kaninyo. Apan pagmatngon kamo
5: sa dili paghagit kanila kay dili ko kamo hatagan sa ilang yuta bisag igo na lang ninyong katumban kay gihatag ko na ang Kabungtoran sa Edomea ngadto kang Esau ingon nga iyang bahin.
6: Palita ninyo gikan kanila ang inyong pagkaon ug ang tubig nga inyong imnon.
7: Gipanalanginan kamo sa Ginoo nga inyong Dios sa tanan ninyong gibuhat. Gibantayan kamo niya sa inyong paglatas niining dakong kamingawan ug sulod sa 40 ka tuig ang Ginoo nga inyong Dios nag-uban kaninyo ug wala gayod kamo makulangig bisan unsa.
8: Busa gilabyan lamang nato ang atong mga kadugo nga mga kaliwat ni Esau nga taga-Edomea duol sa dalan sa Araba, sa Elat ug sa Esion-geber. Unya mipadayon kita paingon sa kamingawan sa Moab.
9: Ug miingon kanako ang Ginoo , Ayaw samoka ang katawhan sa Moab nga mga kaliwat ni Lot kay dili ko ihatag kaninyo ang ilang yuta kay gikahatag ko na kanila ang siyudad sa Ar.
10: Kaniadto nagpuyo ang mga Emim didto, usa ka katawhan nga bantogan, daghan ug tag-as sama sa mga Anakim.
11: Ug sama sa mga Anakim, nailhan usab sila sa ngalan nga Refaim apan ginganlan silag Emim sa mga taga-Moab.
12: Ang mga kaliwat ni Hori nagpuyo usab kaniadto sa Edomea apan giilog ang ilang yuta sa mga kaliwat ni Esau ug gipamatay sila ug ang mga anak ni Esau maoy mipuli pagpuyo sama sa gibuhat sa Israelita didto sa yuta nga gihatag kanila sa Ginoo .
13: Unya atong gilatas ang Suba sa Zered ingon sa gipabuhat kanato sa Ginoo .
14: Sukad sa atong pagbiya sa Cades Barnea hangtod sa paglabang nato sa Suba sa Zered, 38 ka tuig na ang milabay. Nangamatay na ang hut-ong sa mga sundalo nga kauban niadtong pundoka sumala sa gipanumpa sa Ginoo kanila
15: kay gikastigo man sila sa Ginoo aron mangamatay sila ug mapuo.
16: Busa sa dihang nangamatay na ang tanang sundalo,
17: miingon kanako ang Ginoo ,
18: Niining adlawa moagi kamo sa utlanan sa Moab didto sa Ar.
19: Inig-abot ninyo sa dapit sa mga kaliwat ni Ammon, ayaw silag samoka kay dili ko ihatag kaninyo ang bisan unsang yuta nila kay gihatag ko na kini sa mga kaliwat ni Lot ingon nga ilang bahin.
20: Gitawag usab kini nga yuta ni Refaim kay kaniadto ang mga kaliwat ni Refaim didto man magpuyo apan ginganlan silag Samsomim sa mga Amonihanon.
21: Daghan ug inila sila nga katawhan ug tag-as sama sa mga Anakim. Apan gilaglag sila sa Ginoo ug ang ilang yuta giilog sa mga Amonihanon nga maoy mipuli kanila pagpuyo.
22: Gibuhat kini sa Ginoo kanila sama sa iyang gibuhat sa mga kaliwat ni Esau nga nagpuyo didto sa Edomea. Gipamatay sa Ginoo ang mga kaliwat ni Hori ug giilog sa taga-Edomea ang ilang yuta. Sila nay nagpuyo didto hangtod karon.
23: Ang mga kaliwat ni Avim nga kaniadto nagpuyo sa Gaza gipamatay sa mga taga-Captor ug silay mipuli pagpuyo didto sa kabaybayonan sa Mediteraneo.
24: Ang Ginoo miingon, Lakaw ngadto sa Walog sa Arnon kay gitugyan ko kanimo si Sihon nga Amorihanon, ang hari sa Hesbon. Pakig-away kaniya ug panag-iyaha ang iyang yuta.
25: Niining adlawa himoon ko nga mahadlok kaninyo ang tanang katawhan. Mangurog sila inigkabalita nila bahin kaninyo.
26: Busa didto sa nahimutangan nato sa kamingawan sa Kademot, nagpadala akog mga sinugo ngadto kang Sihon nga hari sa Hesbon uban sa usa ka makigdaitong paghangyo
27: Paagia kami sa imong yuta. Mosubay kami sa dalan ug dili gayod kami motipas.
28: Bayran namo ang pagkaon ug tubig nga among kan-on ug imnon. Ang amo lamang gipangayo mao nga tugotan mo kami sa pag-agi
29: ingon nga gitugotan kami sa mga kaliwat ni Esau nga nagpuyo sa Edomea ug sa taga-Moab nga nagpuyo sa Ar. Sa ingon makatabok kami sa Jordan ngadto sa yuta nga ihatag kanamo sa Ginoo nga among Dios.
30: Apan wala kita paagia ni Sihon kay gihimo man sa Ginoo nga inyong Dios nga magmagahi siya aron mabuntog nato siya ug mailog ang iyang yuta nga hangtod karon atong gipuy-an.
31: Ug giingnan ako sa Ginoo , Gitugyan ko na kanimo si Sihon ug ang iyang yuta. Sulonga na kini aron imong mapanag-iya.
32: Unya si Sihon ug ang iyang katawhan nakiggubat kanato didto sa lungsod sa Jahas.
33: Ug gitugyan siya kanato sa Ginoo nga atong Dios ug gibuntog nato siya lakip ang iyang mga anak ug katawhan.
34: Ug nailog nato ang tanan niyang mga siyudad. Giguba nato ang tanan ug gihurot natog pamatay ang mga lalaki, mga babaye ug kabataan.
35: Ang mga baka lamang ang atong gikuha uban sa mga butang sa siyudad nga atong nailog.
36: Gikan sa Aroer nga diha sa daplin sa Walog sa Arnon ug sa siyudad nga diha sa walog hangtod sa Gilead walay siyudad nga wala nato mailog kay kadtong tanan gitugyan man kanato sa Ginoo .
37: Ang wala lamang nato adtoa mao ang yuta sa mga kaliwat ni Ammon, ang mga daplin sa Suba sa Jaboc, ang mga siyudad didto sa kabungtoran ug ang mga dapit nga wala paadtoi kanato sumala gayod sa gisugo sa Ginoo nga atong Dios.