1: Sa pagsaylo nag diyutay ni David sa kinatumyan sa bukid, gisugat siya ni Ziba nga sulugoon ni Mepiboset ug gidad-an siyag duha ka asno nga gikargahan ug 200 ka buok pan, 100 ka pungpong nga ubas ug 100 ka buok prutas ug usa ka puntil nga panit nga gisudlag bino.
2: Si Ziba giingnan sa hari, Nganong nagdala ka man niini?
: Mitubag si Ziba, Ang mga asno pasakyan sa banay sa hari, ang pan ug ang mga prutas alang sa mga batan-on ug ang bino imnon sa makuyapan didto sa kamingawan.
3: Ug nangutana ang hari, Hain man si Mepiboset, ang apo sa imong agalon nga si Saul?
: Mitubag si Ziba, Nagpabilin siya sa Jerusalem kay miingon man siya, Niining adlawa iuli kanako sa banay sa Israel ang gingharian sa akong amahan.
4: Unya miingon ang hari kang Ziba, Ang tanan nga iya kaniadto ni Mepiboset, imo na karon.
: Ug miingon si Ziba, Imo akong alagad ug kahimut-an mo unta ako, Kamahalan.
5: Sa pag-abot ni David sa Bahurim, miabot ang usa sa mga paryenti ni Saul nga ginganlag Simei, anak ni Gera. Sa pag-abot niya iyang gibalikas ug gibato
6: si David bisan ug ang mga opisyal ug mga sundalo ug mga kauban sa hari naglibot kaniya.
7: Si Simei miingon, Pahawa dinhi mamumuno, tawong walay hinungdan!
8: Gipahamtang sa Ginoo diha kanimo ang panimalos sa dugo sa banay ni Saul nga imong giagawan sa pagkahari ug gitugyan sa Ginoo ang gingharian ngadto sa imong anak nga si Absalom. Miabot na kanimo ang imong kalaglagan kay mamumuno ka man!
9: Unya miingon sa hari si Abisai nga anak ni Seruia, Nganong mosugot ka man lang ug tunglohon, Kamahalan? Tugoti ako nga lunggoan ko siya sa ulo.
10: Apan miingon ang hari, Unsa may labot ko kaninyo, kamong mga anak ni Seruia? Kon siya nagtunglo kanako kay gisugo siya sa Ginoo kinsa may makaingon, Nganong gibuhat mo man kini?
11: Ug giingnan ni David si Abisai ug ang tanan niyang mga sulugoon, Kon ang akong anak nagtinguha pagpatay kanako, unsa pa kaha kining sakop sa banay ni Benjamin? Busa pasagdi siya kay gisugo man siya sa Ginoo .
12: Basin rag maluoy ang Ginoo sa akong kaguol ug baslan niyag maayo kining mga pagtunglo kanako karong adlawa.
13: Busa si David ug ang iyang mga tawo mipadayon pagbaktas samtang si Simei miagi sa kabungtoran atbang kang David ug nagpadayon sa pagtunglo samtang naglakaw ug gibato niya si David ug gilabay ug yuta.
14: Ug si David ug ang tanang tawo nga mikuyog kaniya miabot nga lapoy kaayo sa Jordan ug didto mipahulay siya.
15: Niining higayona miadto si Absalom sa Jerusalem kinuyogan ni Ahitofel ug sa tanang tawo sa Israel.
16: Unya si Husai, ang Arkihanon nga higala ni David, miadto kang Absalom ug miingon, Mabuhi ang hari! Mabuhi ang hari!
17: Ug giingnan ni Absalom si Husai, Mao ba kini ang pagtahod mo sa imong higala nga si David? Nganong wala ka man mouban kaniya?
18: Mitubag si Husai, Dili ko kana buhaton. Adto ako dapig sa tawo nga gipili sa Ginoo ug niining mga tawo ug sa tanang tawo sa Israel ug kaniya ako mag-alagad.
19: Ug kinsa may akong silbihan? Dili ba ang iyang anak? Kay gisilbihan ko man ang imong amahan, silbihan ko usab ikaw.
20: Unya giingnan ni Absalom si Ahitofel, Tambagi ako unsay angay tang buhaton.
21: Mitubag si Ahitofel kang Absalom, Pakigdulog sa mga puyopuyo sa imong amahan nga iyang gibilin aron sa pag-atiman sa palasyo. Unya mabalitaan sa tibuok Israel nga ikaw nahimong kaaway sa imong amahan ug mahimong lig-on ang mga tawo nga midapig kanimo.
22: Busa gibuhatan nila si Absalom ug usa ka tolda didto sa atop ug nakigdulog siya sa mga puyopuyo sa iyang amahan ug nakita kini sa tibuok Israel.
23: Niadtong panahona, ang tambag ni Ahitofel giisip nga gikan gayod sa Dios busa gitamod ni David ug ni Absalom ang tanang tambag ni Ahitofel.