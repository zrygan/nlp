1: Gipaadto ako sa Ginoo sa palasyo sa hari sa Juda
2: aron sultihan ang hari nga kaliwat ni David ug ang iyang mga opisyal ug ang katawhan sa Jerusalem nga kinahanglang pamation nila ang gisulti sa Ginoo
3: Ako, ang Ginoo , nagsugo kaninyo pagbuhat sa husto ug matarong. Panalipdi ang gilimbongan batok sa mga limbongan. Ayaw pasipad-i o daugdaoga ang mga langyaw, mga ilo ug mga biyuda ug ayaw patya ang mga inosente dinhi niining balaang dapit.
4: Kon tumanon ninyo ang akong gisugo, ang mga kaliwat ni David magpadayon sa paghari. Ug sila, lakip ang ilang mga opisyal ug katawhan, magpadayon sa pag-agi sa mga ganghaan niining palasyoha sakay sa mga karwahi ug mga kabayo.
5: Apan kon dili kamo motuman sa akong mga sugo, ipanumpa ko nga malumpag ug mamingaw gayod kining palasyoha. Ako, ang Ginoo , maoy nagsulti niini.
6: Alang kanako, ang palasyo sa Juda sama katahom sa yuta sa Gilead ug sa Bukid sa Lebanon apan himoon ko kining usa ka dapit diin walay mopuyo.
7: Magsugo akog mga tawo nga maoy moguba niini. Magdala silag mga kahimanan ug pamutlon nila ang mga matahom nga haliging sidro ug ila kining daoban.
8: Unya ang mga langyaw nga moagi dinhi magpangutan-anay ngano nga ako, ang Ginoo , nagbuhat man sa ingon ngadto niining bantogang siyudad.
9: Unya motubag sila, Gibuhat kini sa Ginoo tungod kay gisalikway man nila ang kasabotan tali kaniya nga ilang Dios ug nagsimba ug nag-alagad na hinuon sila sa ubang mga diosdios.
10: Katawhan sa Juda,
: ayaw kamo paghilak alang kang Hari Josias;
: ayaw kamo pagbangotan sa iyang kamatayon.
: Mao hinuoy hilaki ninyo ang iyang anak nga si Joahas,
: kay gibihag man nila siya ug dili na gayod siya mahibalik
: ug dili na makakita sa yuta nga iyang natawhan.
11: Nag-ingon ang Ginoo bahin kang Joahas nga maoy mipuli sa iyang amahan nga si Josias sa paghari sa Juda, Mibiya siya niining dapita ug dili na gayod siya makabalik.
12: Adto siya mamatay sa nasod diin nila siya dad-a ug dili na siya makakita pag-usab niining nasora.
13: Alaot ang tawo nga nagtukod ug balay pinaagi sa pagpanglupig,
: ug nakahimog mga lawak sa itaas pinaagi sa pagpanglimbong,
: ug nagpatrabaho sa walay pagsuhol sa nagtrabaho.
14: Moingon siya,
: Magtukod akog dakong balay nga may dagkong mga lawak didto sa itaas.
: Busa gibutangan niya kinig mga bintana ug mga pasamano nga sidro
: ug gipintalag pula.
15: Nakapahimo ba kanimong maayong hari
: ang pagtukod ug mga balay nga sidro nga matahom pa kay sa uban?
: Ang imong amahan nakapahimulos ug taas nga kinabuhi.
: Ang husto ug makatarunganon maoy kanunay niyang gibuhat
: ug nagmalampuson siya sa tanan niyang gihimo.
16: Gihatagan niyag hustisya ang kabos
: busa walay kadaot nga midangat kaniya.
: Mao kini ang kahulogan sa pag-alagad ngadto sa Ginoo .
17: Apan ikaw, ang imong gitinguha mao ra ang hinakog mong katuyoan;
: gipatay mo ang mga inosente
: ug gidaugdaog mo pag-ayo ang imong mga kadugo.
: Ang Ginoo maoy nag-ingon niini.
18: Busa nag-ingon ang Ginoo bahin sa anak ni Josias nga si Joakim, ang hari sa Juda,
: Walay magbangotan sa iyang kamatayon
: ug walay moingon, Intawon pud sa akong igsoon!
: Walay mohilak o mosinggit alang kaniya nga mag-ingon,
: Intawon pud sa akong agalon ug hari!
19: Sama sa patayng asno guyoron siya
: ug ilabay sa gawas sa mga ganghaan sa Jerusalem.
20: Katawhan sa Jerusalem,
: pangadto kamo sa Lebanon ug sa Basan ug singgit didto.
: Singgit kamo didto sa kabukiran sa Moab
: kay nabuntog na ang tanan ninyong mga kaabin.
21: Nakigsulti ako kaninyo sa dihang nagmauswagon pa kamo
: apan wala kamo magpatalinghog.
: Mao kini ang inyong gibuhat sukad sa inyong pagkabata;
: nagdumili gayod kamo pagsunod kanako.
22: Ipadpad sa hangin ang inyong mga pangulo
: ug pamihagon ang inyong mga kaabin;
: maulawan ang inyong siyudad
: tungod sa daotan ninyong mga buhat.
23: Nagpuyo kamo uban ang seguridad
: diha sa mga sidro nga kinuha gikan sa Lebanon,
: apan pagkamakaluluoy unya ninyo inig-abot na sa mga kasakit
: sama sa kasakit nga bation sa babayeng nagbati.
24: Nag-ingon ang Ginoo kang Joaquin nga hari sa Juda ug anak ni Joakim, Ingon nga ako gayod ang buhi nga Dios, bisan pag ikaw mao ang singsing nga igtitimbri nga ania sa akong tuong kamot, husloon ko gayod ikaw
25: ug ihatag ngadto sa buot mopatay kanimo nga imong gikahadlokan. Itugyan ko ikaw kang Hari Nabucodonosor sa Babilonia ug sa iyang kasundalohan.
26: Ilabay ko ikaw ug ang imong inahan ngadto sa laing nasod nga dili mao ang inyong yutang natawhan ug adto kamo mamatay.
27: Dili na kamo mahibalik sa nasod nga inyong gihandom.
28: Nag-ingon ako, Nahimo na bang sama sa buak nga tadyaw si Joaquin nga gisalibay kay wala nay nagkinahanglan niini? Unya nganong gibihag man siya ug ang iyang mga anak ngadto sa layong nasod nga wala nila mahibaloi?
29: O nasod, nasod, nasod!
: Pamati sa giingon sa Ginoo
30: Ibutang sa listahan nga kining tawhana mawad-an sa iyang mga anak
: ug dili gayod magmalampuson.
: Wala siyay kaliwat nga maghari sa Juda
: ingon nga sumusunod ni David.
: Ako, ang Ginoo , maoy nagsulti niini.