1: Gisugo ako sa Ginoo sa pagpalit ug karsunsilyo nga lino aron akong isul-ob apan dili kini ipahumod ug tubig.
2: Busa mipalit akog karsunsilyo ug gisul-ob ko kini.
3: Unya misulti kanako pag-usab ang Ginoo ,
4: Lakaw ngadto sa Suba sa Eufrates ug huboa kanang karsunsilyo ug tagoi didto sa lungag sa bato.
5: Busa miadto ako sa Suba sa Eufrates ug gitagoan nako didto ang karsunsilyo sumala sa gisugo sa Ginoo kanako.
6: Human sa daghang mga adlaw, gipabalik ako sa Ginoo sa Suba sa Eufrates aron pagkuha sa karsunsilyo.
7: Busa mibalik ako ug ako kining gikuha. Apan nadunot na kini ug dili na magamit.
8: Unya giingnan na usab ako sa Ginoo ,
9: Ingnon ko niini paglaglag ang garbo sa Juda ug sa Jerusalem.
10: Kining mga tawhana daotan ug nagdumili pagpatalinghog sa akong mga pulong. Mga gahi gayod silag ulo ug misamot ang ilang kadaotan. Nagsimba ug nag-alagad sila sa mga diosdios. Busa mahisama sila sa karsunsilyo nga nadunot ug dili na magpulos.
11: Sama nga ang karsunsilyo mokupot sa hawak, gihimo ko nga ang tanang katawhan sa Israel ug sa Juda mokupot kanako pag-ayo. Ang tuyo ko mao nga sila mahimong akong katawhan ug magdayeg ug magpasidungog kanako apan nagdumili sila sa pagtuman sa akong mga sugo.
12: Jeremias, sultihi ang katawhan sa Israel nga ako, ang Ginoo nga Dios, nag-ingon nga kinahanglang pun-on nilag bino ang tanang tadyaw. Apan motubag sila nga nasayod sila nga ang tanang tadyaw kinahanglang pun-og bino.
13: Busa ingna sila nga ako, ang Ginoo , nag-ingon nga hubgon ko sa bino ang tanang lumolupyo niining nasora: ang mga hari nga kaliwat ni David, ang mga pari, ang mga propeta lakip ang tanang nagpuyo sa Jerusalem.
14: Unya sama sa mga tibod pingkion ko sila, tigulang ug batan-on. Pamatyon ko sila sa walay kukaluoy.
15: O katawhan sa Israel, nagsulti ang Ginoo ,
: busa pagpaubos kamo ug pamati kaniya.
16: Pasidunggi ang Ginoo nga inyong Dios, sa dili pa niya ipadangat ang kangitngit
: ug sa dili pa kamo mahisukamod sa kabukiran tungod sa hilabihang kangiob,
: sa dili pa niya himoong kangitngit ang kahayag nga inyong gilaoman.
17: Kon dili kamo magpatalinghog,
: sa tago maghilak ako tungod sa inyong garbo;
: modanguyngoy ug magpaagay ako sa luha
: tungod kay ang katawhan sa Ginoo pamihagon man.
18: Pakanaoga ang hari ug ang iyang inahan gikan sa ilang mga trono,
: kay nahulog na gikan sa ilang ulo ang matahom nilang mga korona.
19: Gilibotan na sa kaaway ang mga lungsod sa Negeb
: ug wala nay makaadto kanila.
: Nabihag na ang tanang katawhan sa Juda
: ug gidala ngadto sa layong nasod.
20: Tan-awa O Jerusalem!
: Nagpaingon na nganhi ang mga kaaway gikan sa amihanan!
: Hain na man ang katawhan nga gipaatiman ko kanimo,
: ang katawhan nga sama sa matahom nga panon sa kahayopan?
21: Unsa man unyay ikaingon nimo
: kon ang katawhan nga giisip nimong mga higala
: mao na unyay nagmando kaninyo?
: Mobati gayod ikaw ug kasakit
: sama sa babayeng nanganak.
22: Kon mangutana ka nganong nahitabo man kininganong nagisi ang inyong sapot,
: ug nganong gipanamastamasan ka man,
: kana tungod sa hilabihan nimong pagpakasala.
23: Mausab ba sa Etiopianhon ang kaitom sa iyang panit?
: O mahimo ba sa liyopardo ang pagpala sa iyang mga kabang?
: Kon mao, nan, kamong naanad sa pagbuhat ug daotan
: makabuhat usab ug matarong.
24: Patibulaagon kamo sa Ginoo
: sama sa uhot nga gipalid sa hangin gikan sa diserto.
25: Nag-ingon ang Ginoo nga mao kini ang inyong dangatan;
: mao kini ang iyang silot kaninyo
: tungod sa inyong paghikalimot kaniya,
: ug sa inyong pagsalig sa mga mini nga dios.
26: Ang Ginoo mismo maoy mohukas sa inyong mga bisti
: aron maulawan kamo.
27: Nakita sa Ginoo nga gibuhat ninyo
: ang mga butang nga dili niya gusto
: nangadto kamo sa kabungtoran ug kaumahan
: aron pagsimba sa mga diosdios.
: Sama kamo sa tawo nga labihang kaibog sa asawa sa iyang isigkatawo,
: ug sama sa laking kabayo nga naibog sa bayeng kabayo.
: Alaot kamo, katawhan sa Jerusalem!
: Kanus-a pa man kamo maghinlo sa inyong kaugalingon?