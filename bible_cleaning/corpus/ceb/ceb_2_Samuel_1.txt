1: Sa patay na si Saul, mipauli si David sa Ziklag human niya malaglag ang mga Amalekanhon ug didto nagpabilin siyag duha ka adlaw.
2: Sa ikatulo nga adlaw miabot ang usa ka tawo gikan sa kampo ni Saul. Gisi ang iyang bisti ug nagkayuta ang iyang ulo. Mihapa siya sa atubangan ni David agig pagtahod.
3: Gipangutana siya ni David, Diin ka man gikan?
: Mitubag siya, Miikyas ako gikan sa kampo sa mga Israelita.
4: Suginli ako sa nahitabo, miingon si David.
: Mitubag siya, Nanibog sa panggubatan ang mga sundalo ug daghan ang nangapukan ug nangamatay lakip si Saul ug ang iyang anak nga si Jonatan.
5: Ug giingnan ni David ang batan-on nga nagpahibalo kaniya, Giunsa mo man pagkahibalo nga namatay si Saul ug ang iyang anak nga si Jonatan?
6: Ang batan-on miingon kaniya, Didto ako sa Bukid sa Gilboa ug didto nakita ko si Saul nga nag-akbo sa iyang bangkaw ug niining higayona duol na kaayo kaniya ang mga karwahi ug ang mga sundalong nagkabayo.
7: Ug sa paglingi niya sa iyang luyo, hikit-an niya ako ug iya akong gitawag. Unsa may isugo mo kanako? miingon ako.
8: Ug gipangutana ako niya, Kinsa ka man? Ug gitubag ko siya, Amalekanhon ako.
9: Giingnan ako niya, Dali ngari ug patya ako kay nag-antos ako sa kasakit.
10: Busa gipatay ko siya kay gituohan ko man nga dili na siya mabuhi. Unya gikuha ko ang korona nga didto sa iyang ulo ug ang pulseras nga didto sa iyang bukton ug gidala ko kini kanimo, sir.
11: Unya gigisi ni David ang iyang bisti. Gigisi usab sa iyang mga sakop ang ilang bisti.
12: Nagbangotan sila ug nanghilak ug nagpuasa hangtod sa pagkagabii tungod kang Saul ug kang Jonatan nga iyang anak ug sa mga tawo sa Ginoo ug alang sa banay sa Israel kay sila nangamatay man sa gubat.
13: Ug miingon si David ngadto sa batan-on nga nagdala sa balita, Taga diin ka man?
: Mitubag siya, Anak ako sa usa ka langyaw nga Amalekanhon apan nagpuyo ako dinhi sa inyong yuta.
14: Giingnan siya ni David, Nganong wala ka man mahadlok sa pagpatay sa pinili sa Ginoo ?
15: Unya gitawag ni David ang usa sa iyang mga sakop nga batan-on ug iyang giingnan, Patya siya. Ug iyang gidunggab ang Amalekanhon.
16: Ug si David miingon kaniya, Angay kang patyon kay miingon ka man nga gipatay mo ang pinili sa Ginoo .
17: Giawit ni David kini nga pagbangotan alang kang Saul ug sa iyang anak nga si Jonatan
18: ug misugo siya nga itudlo kini sa katawhan sa Juda. Nasulat kini sa Basahon ni Jasar .
19: Ang pangulo mo, O Israel,
: gipatay didto sa imong kabungtoran!
: Nangapukan ang mga bayani!
20: Ayaw kini isulti didto sa Gat,
: ayaw kini isangyaw didto sa mga dalan sa Ascalon,
: kay tingalig mangalipay unya ang mga dalagang Filistihanon;
: tingali unyag mosayaw sa kalipay ang mga babaye nga anak sa mga tawo nga dili tinuli.
21: Kamong kabukiran sa Gilboa,
: ayaw kamo pagpaabot nga kahulogan kamog yamog o ulan
: ug ayaw kamo pagpaabot nga molampos kamo sa inyong pag-uma!
: Kay didto gipanamastamasan ang taming sa bayani;
: ang taming ni Saul wala madihog ug lana
22: kondili sa dugo sa gipamatay ug sa mantika sa mga bayani;
: wala mosumbalik ang pana ni Jonatan;
: mibalik nga nagkadugo ang espada ni Saul.
23: Si Saul ug si Jonatan,
: pagkaanindot nila ug angayng silang higugmaon!
: Wala sila magkabulag sa kinabuhi ug sa kamatayon;
: mas tulin sila kay sa mga agila,
: ug mas kusgan kay sa mga liyon.
24: Mga babaye sa Israel,
: hilaki ninyo si Saul nga naghatag kaninyog bisting pula
: ug mibutang ug mga dayandayan nga bulawan sa inyong sinina.
25: Giunsa man pagkapukan sa mga bayani didto sa panggubatan?
: Namatay si Jonatan ibabaw sa kabungtoran.
26: Naguol ako pag-ayo kanimo, igsoon kong Jonatan,
: gimahal ko ikaw!
: Ug ang gugma mo kanako labaw pa kay sa gugma sa babaye.
27: Nangapukan ang mga bayani,
: ug nangahanaw ang mga hinagiban sa gubat!