1: Kini ang mensahe mahitungod sa Babilonia.
: Ang katalagman mohapak gikan sa bangis nga nasod,
: sama sa alimpulos nga mohapak sa diserto.
2: Gipakita kanako ang usa ka makalilisang nga panan-awon
: bahin sa pagbudhiay ug pagpinatyanay.
: Elam, tungas, dasdas ug sulong!
: Media, paliboti ang mga siyudad
: kay taposon sa Dios ang mga pagpaantos nga nahimo sa Babilonia.
3: Busa tungod sa maong panan-awon
: gibati akog kalisang ug kasakit sama sa babaye nga nagbati.
4: Nalipong ako ug nagkurog sa kahadlok;
: nangandoy ako nga mogabii na unta
: apan wala kini makahatag kanakog kalinaw.
5: Sa maong panan-awon may giandam nga lamisa,
: gihikyad ang mantil ug nangaon sila ug nag-inom.
: Unya sa kalit may misinggit,
: Tindog, mga pangulo; andama ang inyong mga taming!
6: Unya kini ang gisulti kanako sa Ginoo
: Lakaw, pagbutang ug guwardiya
: ug ipataho niya ang iyang makita.
7: Inigkakita niyag mga tawo nga nagtinagurha sakay sa mga kabayo, sa mga asno ug sa mga kamelyo,
: pabantayi gayod niya kini pag-ayo.
8: Unya misinggit ang guwardiya,
: Ania ako sa bantayan adlaw ug gabii!
9: Ug ania nagpadulong nganhi
: ang mga tawo nga nagkabayo nga nagtinagurha!
: Ug may miingon,
: Napukan, napukan na gayod ang Babilonia
: ug nangadugmok na ang iyang mga diosdios.
10: Israel, katawhan ko nga gigiok ug giayag,
: ipadayag ko kaninyo ang akong nabati gikan sa Ginoo nga Labing Gamhanan,
: ang Dios sa Israel.
11: Mao kini ang mensahe mahitungod sa Edomea.
: May nagtawag kanako gikan sa Edomea,
: Guwardiya, dugay pa ba mabuntag?
: Unsa pa kadugay?
12: Mitubag ang guwardiya,
: Hapit na mabuntag, apan mobalik ra usab ang kagabhion.
: Kon mangutana ka pag-usab, balik lang unya.
13: Kini ang giingon bahin sa Arabia.
: Mopahulay kamo sa kamingawan sa Arabia,
: O magpapanaw nga taga-Dedan.
14: Hatagig tubig ang giuhaw
: ug hatagig makaon ang kagiw,
: O mga lumolupyo sa Tema.
15: Kay gilikayan nila ang mga espada, ang espadang gilanit na,
: ang pana nga gibingat na ug ang ngilngig nga away.
16: Kay mao kini ang giingon sa Ginoo kanako, Usa ka tuig sukad karon matapos ang gahom sa Kedar.
17: Ang mga magpapana mao ang labing isog nga mga tawo sa Kedar apan diyutay na lamang ang mahibilin kanila. Ako, ang Ginoong Dios sa Israel, maoy nagsulti niini.