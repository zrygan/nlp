1: Ang kinabuhi sama sa pinugos nga pag-alagad sa usa ka sundalo,
: sama sa mabug-at nga trabaho,
2: sama sa ulipon nga nangandoy nga mosilong sa landong,
: ug sama sa mamumuo nga nangandoy sa iyang suweldo.
3: Karon gipahatan ako sa mga bulan sa kaalaot;
: ang matag gabii naghatag kanakog kaguol.
4: Kon mohigda ako aron matulog, mag-aginod ang oras;
: maglimbaglimbag ako sa tibuok gabii ug mangandoy sa kaadlawon.
5: Nalukop sa ulod ang akong lawas
: ug naputos kini sa nuka;
: nag-agos ang nana sa akong mga hubag.
6: Tulin kaayong nanglabay ang akong mga adlaw,
: mga adlaw nga walay paglaom.
7: Hinumdomi, O Dios, nga ang akong kinabuhi lumalabay sama sa huyohoy sa hangin;
: unya matapos ang akong kalipay.
8: Ang nakakita karon, dili na makakita kanako pag-usab,
: ug sa imong atubangan, mahanaw ako.
9: Sama nga ang panganod mahanaw,
: ang tawo nga manaog ngadto sa Seol dili na gayod mobalik;
10: dili na siya mopauli ngadto sa iyang balay,
: ug ang iyang dapit dili na makaila kaniya.
11: Busa dili mahimong maghilom ako!
: Mosulti gayod ako kay sakit kaayo ang akong dughan
: ug puno sa kaligutgot.
12: Mananap ba ako sa dagat nga bantayan mo man ako?
13: Mohigda ako ug buot unta nga mopahulay,
: nangita ug makahupay sa akong kasakit.
14: Apan gilisang mo ako pinaagig damgo;
: gipakita mo akog mga panan-awon nga makahahadlok.
15: Tungod niini maayo pa nga tuk-on na lamang ako
: ug mamatay kay sa mabuhi nga sama niini.
16: Gikasilagan ko ang akong kinabuhi; dili na ako makaantos,
: busa pasagdi na lamang ako kay wala nay kapuslanan ang akong kinabuhi.
17: Nganong mahinungdanon man kaayo ang tawo alang kanimo?
: Nganong tagdon mo man ang iyang gibuhat?
18: Giusisa mo siya matag buntag
: ug gisulayan mo siya matag gutlo.
19: Dili ka ba mobiya kanakog makadiyot
: aron makahigayon ako paglad-ok sa akong laway?
20: Ikaw nga nagsigi ug pamantay kanako, unsa may labot nimo kon makasala ako?
: Nganong gigamit mo man ako nga puntinganan?
: Bug-at na ba gayod ako alang kanimo?
21: Dili ka ba gayod makapasaylo sa akong sala?
: Dili mo ba mahimong papason ang akong sayop?
: Sa dili madugay mobalik na ako sa yuta;
: ug mangita ka kanako, apan dili mo na ako makaplagan.