1: Miadto si Rehoboam sa Siquem kay didto man ang tanang tawo sa Israel aron paghimo kaniyang hari.
2: Sa pagkabalita ni Jeroboam nga anak ni Nebat bahin niini mipauli siya kay didto man siya sa Ehipto niadtong higayona aron paglikay kang Hari Solomon.
3: Gipatawag siya sa mga tawo ug si Jeroboam ug ang tanang Israelita miadto kang Rehoboam ug miingon,
4: Gilisudlisod kami pag-ayo sa imong amahan. Pagaan-gaani ang mga buluhaton nga gipahamtang niya kanamo ug moalagad kami kanimo.
5: Ug giingnan sila ni Rehoboam, Balik kamo human sa tulo ka adlaw. Busa namauli ang katawhan.
6: Nagpatambag si Hari Rehoboam sa mga tigulang nga suod ni Solomon nga iyang amahan sa buhi pa siya. Miingon siya, Unsa may inyong ikatambag kanako nga angay kong itubag sa katawhan?
7: Ang mga tigulang miingon kaniya, Kon magmaluluy-on ka kanila aron mahimuot sila kanimo, ayoha sila sa pagpakigsulti ug alagaran ka nila.
8: Apan gisalikway ni Rehoboam ang tambag sa mga tigulang ug nagpakitambag hinuon siya sa mga batan-on nga iyang mga kaedad nga gihimo niyang mga magtatambag.
9: Miingon siya kanila, Unsa may angay kong itubag sa mga tawo nga naghangyo kanako sa pagpagaan sa mga buluhaton nga gisangon kanila sa akong amahan?
10: Mitubag ang mga batan-on, Ingna sila nga ang imong kumingking mas baga pa sa hawak sa imong amahan
11: ug nga dugangan pa nimo ang bug-at nga palas-anon nga gipapas-an kanila sa imong amahan. Kon gilatigo sila sa imong amahan, pusposi sila.
12: Busa human sa tulo ka adlaw, si Jeroboam ug ang katawhan miadto kang Rehoboam sumala sa giingon niya kanila
13: ug gisalikway niya ang tambag sa mga tigulang.
14: Sumala sa tambag sa mga batan-on, si Hari Rehoboam miingon, Kon gipapas-an kamog bug-at sa akong amahan, dugangan ko pa kini. Gilatigo kamo sa akong amahan apan pusposan ko kamo.
15: Wala tagda sa hari ang hangyo sa katawhan kay kini pagbuot man sa Dios aron matuman ang iyang gisulti pinaagi kang propeta Ahias nga taga-Silo ngadto kang Jeroboam nga anak ni Nebat.
16: Ug sa nakita sa tanang Israelita nga wala sila pamatia sa hari, giingnan nila ang hari
: Unsay labot namo kang David?
: Wala kami mapanunod gikan sa anak ni Jesse.
: Katawhan sa Israel, mamauli kita sa atong pinuy-anan!
: Pasagdan ta si Rehoboam!
: Busa namauli ang tanan sa ilang mga puloy-anan.
17: Apan si Rehoboam naghari ngadto lamang sa mga Israelita nga didto magpuyo sa mga kayutaan sa Juda.
18: Unya gisugo ni Hari Rehoboam ang iyang sinaligan nga si Adoniram nga iyang gipiyalan pagdumala sa pinugos nga trabaho sa pag-adto sa mga Israelita apan gibato si Adoniram sa katawhan sa Israel hangtod nga namatay. Midali si Hari Rehoboam pagsakay sa iyang karwahi ug midali pag-uli ngadto sa Jerusalem.
19: Busa hangtod karon gikontrahan sa mga Israelita ang banay ni David.