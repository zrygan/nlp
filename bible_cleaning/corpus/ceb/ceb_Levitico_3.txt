1: Kon may maghalad sa Ginoo ug halad sa pakigdait unya baka ang iyang ihalad, laki o baye, kinahanglan nga kini walay tatsa.
2: Itapion niya ang iyang kamot sa ulo sa mananap ug ihawon niya kini sa pultahan sa Tolda nga Tagboanan. Ang dugo niini isablig sa mga pari nga anak ni Aaron libot sa halaran
34: ug kuhaon ang tambok nga nagputos sa tinai ug sa rinyon. Kining mga bahina lakip ang duha ka rinyon, ang tambok sa bat-ang ug ang atay maoy sunogon ingon nga halad alang sa Ginoo .
5: Sunogon kini sa mga pari diha sa halaran uban sa mga halad nga sunogonon. Humot kini nga halad alang sa Ginoo .
6: Kon ang iyang ihalad sa pagpakigdait ngadto sa Ginoo karnero o kanding, kinahanglan nga wala gayoy tatsa ang iyang ihalad, laki man kini o baye.
7: Kon karnero ang iyang ihalad, dad-on niya kini sa atubangan sa Ginoo .
8: Itapion niya ang iyang kamot sa ulo niini ug ihawon niya kini sa atubangan sa Tolda nga Tagboanan ug ang mga pari nga kaliwat ni Aaron maoy mosablig sa dugo libot sa halaran.
9: Ang tambok sa mananap, ang tibuok tambok nga ikog nga puokon gayod pagputol, ang tambok nga nagputos sa mga sulod sa ginhawaan lakip ang tambok sa tinai mismo
10: ug ang duha ka rinyon uban sa tambok sa bat-ang ingon man ang atay maoy himoong halad-sinunog.
11: Sunogon kining tanan sa pari diha sa halaran ingon nga halad nga pagkaon nga sunogonon alang sa Ginoo .
12: Kon kanding ang iyang ihalad, dad-on niya kini sa atubangan sa Ginoo
13: ug itapion niya ang iyang kamot sa ulo niini. Ihawon niya kini sa atubangan sa Tolda nga Tagboanan ug ang mga kaliwat ni Aaron, ang mga pari, maoy mosablig sa dugo niini libot sa halaran.
14: Unya ihalad niya ingon nga halad-sinunog alang sa Ginoo ang tambok nga nagputos sa sulod sa ginhawaan lakip ang tambok nga nagputos sa tinai,
15: ang duha ka rinyon lakip ang tambok sa bat-ang ingon man ang atay.
16: Sunogon kining tanan sa pari diha sa halaran ingon nga mahumot nga halad nga pagkaon. Ang tanang tambok iya sa Ginoo .
17: Bisan diing dapita kamo magpuyo, gidili kaninyo ang pagkaon ug tambok ug sa dugo. Balaod kini nga walay kataposan alang sa tanan ninyong kaliwatan.