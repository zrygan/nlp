1: Sa tuig nga namatay si Hari Uzias, nakita ko ang Ginoo nga naglingkod sa usa ka trono, habog ug mahimayaon, ug ang iyang bisti milukop sa Templo.
2: Sa ibabaw niya nagbarog ang mga serapin. May unom ka pako ang matag usa kanila; gitabonan nila ang ilang nawong sa duha nila ka pako ug ang ilang tiil sa lain nilang duha ka pako samtang ang lain pang duha ka pako gigamit nila sa paglupad.
3: Miingon sila sa usag-usa
: Balaan, balaan, balaan ang Ginoo nga Labing Gamhanan;
: nalukop ang tibuok yuta sa iyang himaya.
4: Ug ang mga sukaranan sa Templo natay-og tungod sa kagahob sa ilang tingog ug napuno sa aso ang Templo.
5: Ug miingon ako, Pagkaalaot ko! Wala akoy paglaom kay daotan ang mga pulong nga mogula sa akong mga ngabil ug nagpuyo ako taliwala sa katawhan kansang mga pulong daotan. Apan nakita ko ang Hari, ang Ginoo nga Labing Gamhanan!
6: Unya milupad padulong kanako ang usa sa mga serapin nga nagdalag baga nga gikuha niya pinaagig kumpit gikan sa halaran.
7: Gipadapat niya kini sa akong ngabil ug miingon siya, Nakatandog kini sa imong ngabil busa wala ka nay sala; gipasaylo ka na.
8: Unya nabati ko ang tingog sa Ginoo nga nag-ingon, Kinsa may akong ipadala ug kinsa man ang moadto alang kanamo?
: Busa miingon ako, Ania ako. Ipadala ako.
9: Ug miingon siya,
: Lakaw ug sultihi kining mga tawhana
: Bisan unsaon ninyog pamati,
: dili kamo makasabot.
: Bisan unsaon ninyog tan-aw,
: dili kamo makaalinggat unsay nahitabo.
10: Pagahia ang mga kasingkasing niining mga tawhana;
: himoa silang bungol ug buta
: aron dili na sila makadungog o makakita o makasabot
: kay tingalig mobalik sila kanako ug mamaayo.
11: Ug unya miingon ako,
: Hangtod kanus-a, O Ginoo ?
: Ug miingon siya,
: Hangtod magun-ob ang mga siyudad
: ug wala nay mga tawo nga mopuyo sa kabalayan
: ug madaot ang tibuok nasod;
12: ug hinginlan ko ang mga tawo
: ug madaghan na ang mga dapit nga wala nay magpuyo sulod sa tibuok nasod.
13: Ug bisag mahibilin ang ikapulo ka bahin niini,
: sunogon kini pag-usab sama sa usa ka kahoy nga tuod na lamay nagpabilin kon putlon na kini.
: Ang tuod nagrepresentar sa bag-ong kinabuhi sa katawhan sa Dios.