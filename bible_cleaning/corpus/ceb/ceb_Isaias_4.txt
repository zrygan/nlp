1: Niadto unyang adlawa pito ka babaye ang mag-ilog sa usa ka lalaki ug moingon, Kami maoy mangitag among pagkaon ug bisti basta pangasaw-a lang kami aron dili na kami mag-antos sa kaulawan tungod kay wala maminyo.
2: Niadto unyang adlawa ang sanga nga gipatubo sa Ginoo mahimong matahom ug mahimayaon ug ang abot sa yuta maoy mahimong garbo ug dungog sa mga nahibilin nga katawhan sa Israel.
3: Ug ang mahibilin sa Sion ug makalahutay diha sa Jerusalem tawgon nga balaan ang tanan nga nalista nga maluwas,
4: sa dihang mahugasan na sa Ginoo ang kahugaw sa kababayen-an sa Sion ug mahinlo na ang mansa sa dugo nga naula didto sa Jerusalem pinaagi sa pagsilot niini.
5: Unya ang Ginoo magpadalag panganod panahon sa adlaw ibabaw sa Bukid sa Sion ug sa katawhan nga nagtigom diha sa maong dapit. Sa gabii maghimo siyag aso ug nagdilaab nga kalayo ug ang iyang himaya mahimong panalipod sa siyudad.
6: Mahimo kining pasilonganan panahon sa adlaw ug tagoanan ug salipdanan kon magbagyo ug mag-ulan.