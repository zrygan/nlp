1: Kaluy-i intawon ako, O Dios, kaluy-i intawon ako
: kay midangop ako kanimo aron mahilikay sa kadaotan.
: Sa landong sa imong mga pako nagpasalipod ako,
: hangtod nga mohunong ang kusog nga unos.
2: Nagsangpit ako sa Dios nga Labing Halangdon,
: sa Dios nga nagtuman sa iyang katuyoan alang kanako.
3: Gikan sa langit motubag siya ug luwason niya ako,
: ug buntogon niya ang nagdaugdaog kanako.
: Pakit-on ako sa Dios sa iyang gugma nga walay paglubad ug sa iyang pagkamatinud-anon.
4: Gilibotan ako sa mga kaaway
: nga sama sa mga liyon nga kumakaon ug mga tawo.
: Ang ilang ngipon daw mga bangkaw ug mga udyong;
: ang ilang dila daw hait nga mga espada.
5: Ipakita diha sa langit ang imong pagkagamhanan, O Dios,
: ug ang imong himaya ngadto sa tibuok kalibotan!
6: Giabot akog kabalaka
: kay nagladlad ug lit-ag ang akong mga kaaway aron pagdakop kanako.
: Nagkalot silag gahong sa akong agianan,
: apan naunay silag kahulog niini.
7: Hingpit ang akong pagsalig, O Dios,
: busa awitan ug daygon ko ikaw.
8: Pagmata na, kalag ko!
: Pagmata na, alpa ug lira ko!
: Pukawon ko ang adlaw!
9: Pasalamatan ko ikaw, O Ginoo, taliwala sa mga kanasoran!
: Daygon ko ikaw taliwala sa katawhan!
10: Misangko sa kalangitan ang imong gugma nga walay paglubad,
: ug sa kapanganoran ang imong pagkamaunongon.
11: Ipakita diha sa langit ang imong pagkagamhanan, O Dios,
: ug ang imong himaya ngadto sa tibuok kalibotan!