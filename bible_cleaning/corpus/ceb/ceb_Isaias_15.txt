1: Mao kini ang mensahe bahin sa Moab
: Sa usa lamang ka gabii
: ang mga siyudad sa Ar ug Kir nagun-ob ug nalumpag.
2: Ang katawhan sa Dibon mitungas ngadto sa halaran didto sa kabungtoran aron paghilak.
: Nagbangotan ang Moab
: alang sa mga siyudad sa Nebo ug sa Medeba.
: Giupawan nila ang ilang ulo
: ug gibarbasan ang ilang nawong.
3: Didto sa kadalanan nagbisti silag sako,
: ug didto sa atop sa kabalayan
: ug sa mga plasa naghilak ug nagbangotan sila.
4: Mitiyabaw usab ang katawhan sa Hesbon ug sa Eleale;
: mabati ang ilang tingog bisan sa Jahas;
: busa nangurog ug naniyabaw ang kasundalohan sa Moab.
5: Naluoy ako sa Moab;
: nangagiw ang iyang katawhan ngadto sa Zoar ug sa Eglat Selekia.
: Sa bakilid sa Luhit nanungas sila nga naghilak;
: sa dalan paingon sa Horonaim naniyabaw sila tungod sa kalisang.
6: Nanghubas ang mga sapa sa Nimrim
: ug nangalaya ang mga sagbot;
: ang pinugas wala makaturok
: ug walay tanom nga nagpabiling lunhaw.
7: Busa gidala sa katawhan ang ilang mga bahandi
: ug bisan unsa nga ilang natigom tabok sa Sapa sa Zered.
8: Ang singgit sa pagpakitabang
: milanog sa kayutaan sa Moab hangtod sa Eglaim ug sa Beer-Elim.
9: Nalukop sa dugo ang suba sa Dibon,
: apan pahiagomon ko ang Dibon ug labaw pa niini;
: ipatukob ko sa liyon ang tanan nga mahibilin sa Moab.