1: Sa ika-27 nga tuig sa paghari ni Jeroboam II sa Israel, si Uzias nga anak ni Amasias misugod paghari sa Juda.
2: Nagpanuigon siyag 16 sa pagsugod niyag hari ug naghari siyag 52 ka tuig didto sa Jerusalem. Ang iyang inahan mao si Jecolias nga taga-Jerusalem.
3: Matarong siyag binuhatan atubangan sa Ginoo sama sa iyang amahan.
4: Hinuon wala niya gub-a ang mga halaran sa mga diosdios ug nagpadayon didto ang katawhan sa paghalad ug mga mananap ug pagsunog ug insenso.
5: Ug gikastigo sa Ginoo si Hari Uzias ug gisanla siya hangtod nga siya namatay ug naglain siya pagpuyo didto sa usa ka balay. Si Jotam nga iyang anak maoy nangulo sa iyang panimalay ug sa katawhan sa Juda.
6: Ang tanang nahimo ni Uzias nahisulat sa Kasaysayan sa mga Hari sa Juda .
7: Namatay siya ug gilubong didto sa Jerusalem ug mipuli kaniya paghari ang iyang anak nga si Jotam.
8: Sa ika-38 nga tuig sa paghari ni Uzias sa Juda, si Zacarias nga anak ni Jeroboam II naghari usab sa Israel didto sa Samaria sulod sa unom ka bulan.
9: Sama sa iyang amahan, daotan siyag binuhatan sa atubangan sa Ginoo . Gisunod niya ang daotang mga buhat ni Jeroboam nga anak ni Nebat nga nakaangin sa Israel sa pagpakasala.
10: Unya gibudhian siya ni Shallum nga anak ni Jabes ug gipatay siya didto sa Iblaam. Si Sallum maoy mipuli kaniya paghari.
11: Ang tanang nahimo ni Zacarias nahisulat sa Kasaysayan sa mga Hari sa Israel.
12: Busa ang saad sa Ginoo kang Jehu natuman: Ang imong mga kaliwat maghari sa Israel hangtod sa ikaupat nga kaliwatan.
13: Si Shallum nga anak ni Jabes nagsugod paghari sa ika-39 nga tuig sa paghari ni Uzias sa Juda ug naghari siyag usa ka bulan didto sa Samaria.
14: Unya si Menahem nga anak ni Gadi mitungas sa Samaria gikan sa Tirza ug gipatay niya si Shallum ug siyay mipuli paghari.
15: Ang tanang nahimo ni Shallum ug ang daotan niyang mga laraw nahisulat sa Kasaysayan sa mga Hari sa Israel .
16: Gikan sa Tirza gipamatay ni Menahem ang mga lumolupyo sa Tapua kay wala man nila itahan ang maong siyudad ngadto kaniya. Gilakip niya pagpamatay bisan ang mga mabdos pinaagi sa pagyasyas sa ilang tiyan.
17: Sa ika-39 nga tuig sa paghari ni Azarias sa Juda, si Menahem nga anak ni Gadi nagsugod paghari sa Israel ug naghari siyag napulo ka tuig didto sa Samaria.
18: Daotan siyag binuhatan atubangan sa Ginoo sa tibuok niyang kinabuhi. Gisunod niya ang tanang daotang buhat ni Jeroboam nga anak ni Nebat nga nakaangin sa Israel sa pagpakasala.
19: Unya si Tiglatpiliser nga hari sa Asiria misulong sa Israel ug si Menahem mihatag kang Tiglatpiliser ug 34,000 ka kilong plata aron siya tabangan sa pagpadayon ingon nga hari sa Israel.
20: Ang maong bahandi gikuha ni Menahem gikan sa mga dato sa Israel pinaagi sa pagpugos sa matag usa kanila sa paghatag ug tagtunga sa kilo nga plata ngadto sa hari sa Asiria. Busa ang hari sa Asiria mipauli sa iyang nasod.
21: Ang tanang nahimo ni Menahem nahisulat sa Kasaysayan sa mga Hari sa Israel .
22: Unya namatay siya ug si Pecahiyas nga iyang anak maoy mipuli kaniya sa paghari.
23: Sa ika-50 nga tuig sa paghari ni Uzias sa Juda, nagsugod si Pecahiyas paghari sa Israel didto sa Samaria ug naghari siya sulod sa duha ka tuig.
24: Daotan siyag binuhatan atubangan sa Ginoo . Gisunod niya ang daotang mga buhat ni Jeroboam nga nakaangin sa Israel sa pagpakasala.
25: Si Peka nga anak ni Romelia ug kapitan sa iyang kasundalohan uban sa 50 ka tawo nga taga-Gilead mialsa batok kaniya. Gipatay nila siya didto sa kota sa palasyo sa Samaria ug si Peka maoy mipuli kaniya sa paghari.
26: Ang tanang nabuhat ni Pecahiyas nahisulat sa Kasaysayan sa mga Hari sa Israel.
27: Sa ika-52 nga tuig sa paghari ni Uzias sa Juda, nagsugod si Peka paghari sa Israel didto sa Samaria ug naghari siya sulod sa 20 ka tuig.
28: Daotan siyag binuhatan atubangan sa Ginoo . Gisunod niya ang daotang buhat ni Jeroboam nga nakaangin sa Israel sa pagpakasala.
29: Sa paghari ni Peka sa Israel, si Tiglatpiliser, ang hari sa Asiria, misulong sa mga siyudad sa Ayon, sa Abel Bet Maaca, sa Janoa, sa Kedes ug sa Hazor ug sa yuta sa Gilead, sa Galilea ug sa Neftali. Gibihag niya ang mga nagpuyo sa maong mga dapit ngadto sa Asiria.
30: Unya si Hosea nga anak ni Ela mialsa batok kang Peka. Gipatay niya si Peka ug siya maoy mipuli sa paghari. Nahitabo kini sa ika-20 nga tuig sa paghari ni Jotam nga anak ni Uzias.
31: Ang tanang nabuhat ni Peka nahisulat sa Kasaysayan sa mga Hari sa Israel.
32: Sa ikaduha nga tuig sa paghari ni Peka sa Israel, nagsugod si Jotam paghari sa Juda.
33: Nagpanuigon siyag 25 sa pagsugod niyag hari ug naghari siyag 16 ka tuig didto sa Jerusalem. Ang iyang inahan mao si Jerusa nga anak ni Sadok.
34: Matarong siyag binuhatan atubangan sa Ginoo sama sa iyang amahan nga si Uzias
35: apan wala niya gub-a ang mga halaran sa mga diosdios ug ang katawhan nagpadayon sa paghalad ug pagsunog ug insenso didto. Si Jotam maoy naghimo sa Amihanang Ganghaan sa Templo.
36: Ang ubang nabuhat ni Jotam nahisulat sa Kasaysayan sa mga Hari sa Juda.
37: Samtang si Jotam maoy naghari sa Juda, gipadala sa Ginoo si Rasin nga hari sa Asiria ug si Peka nga hari sa Israel aron sulongon ang Juda.
38: Unya namatay si Jotam ug gilubong siya didto sa Jerusalem. Si Ahaz nga iyang anak maoy mipuli kaniya sa paghari.