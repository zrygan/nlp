1: Gihimo ni Josias didto sa Jerusalem ang Kasaulogan sa Pagsaylo ug giihaw nila ang nating karnero nga giandam alang sa maong kasaulogan sa ika-14 nga adlaw sa unang bulan.
2: Gihatagan niya ang mga pari sa ilang mga katungdanan ug gidasig niya sila sa pag-alagad sa Templo sa Ginoo .
3: Ug ngadto sa mga Levita nga maoy nagtudlo sa tibuok Israel ug nagtugyan sa ilang kinabuhi ngadto sa Ginoo miingon siya, Ibutang ang Sudlanan sa Kasabotan diha sa Templo nga gitukod ni Solomon nga anak ni David nga hari sa Israel. Dili kinahanglan nga magsigi kamog pas-an niini. Alagari karon ang Ginoo nga inyong Dios ug ang iyang katawhan, ang mga Israelita.
4: Andama ang inyong kaugalingon sumala sa mga banay diin kamo nahisakop ug sumala sa mga katungdanan nga gihatag kaninyo ni David nga hari sa Israel ug sa iyang anak nga si Solomon.
5: Ug tindog kamo diha sa Balaang Dapit sumala sa banay diin kamo nahisakop ug kinahanglan nga may magrepresentar sa tagsatagsa ka banay nga Levita.
6: Unya ihawa ang nating karnero nga giandam alang sa Kasaulogan sa Pagsaylo ug pagbalaan kamo ug andama ang inyong kaugalingon alang sa pag-alagad sa inyong kaigsoonan ug pagbuhat sumala sa pulong sa Ginoo pinaagi kang Moises.
7: Unya si Hari Josias mihatag ug halad alang sa mga tawong nanambong: 30,000 ka nating karnero ug kanding ug 3,000 ka torong baka. Gikan kini sa kabtangan sa hari.
8: Ug sa kinabubut-on, ang mga kadagkoan mihatag ug halad alang sa katawhan, sa mga pari ug sa mga Levita. Si Hilkias, si Zacarias ug si Jehiel, ang mga kadagkoan sa Templo sa Dios, mihatag ug 2,600 ka nating karnero ug kanding ug 300 ka torong baka ngadto sa mga pari alang sa mga halad sa kasaulogan.
9: Ang mga pangulo sa mga Levitasi Conanias, si Semaias ug si Netanel nga iyang igsoon, si Hasabias, si Jeiel ug si Josabadmihatag ug halad ngadto sa mga Levita ug 5,000 ka nating karnero ug nating kanding ug 500 ka torong baka.
10: Sa dihang naandam na ang tanan alang sa kasaulogan, ang mga pari mitindog sa ilang dapit ug ang mga Levita diha sa ilang pundok sumala sa mando sa hari.
11: Ug giihaw nila ang mga nating karnero nga giandam alang sa kasaulogan ug gisablig sa mga pari ang dugo nga ilang nadawat gikan sa mga Levita samtang ang mga Levita nagpanit sa mga inihaw nga mga mananap.
12: Gilain nila ang mga halad nga sunogon aron ikaapod-apod nila kini sumala sa mga pundok sa mga banay diin sila nahisakop aron ihalad ngadto sa Ginoo sumala sa nahisulat sa Balaod ni Moises. Mao usab kini ang ilang gihimo sa mga torong baka.
13: Ug giasal nila ang nating karnero alang sa kasaulogan pinaagi sa kalayo sumala sa tulomanon ug gilat-an nila ang balaang mga halad diha sa mga kulon, sa mga kawa ug diha sa mga kaha ug gidala kini pagdali ngadto sa tanang katawhan.
14: Pagkatapos nagluto usab sila alang sa ilang kaugalingon ug sa mga pari kay ang mga pari nga kaliwat ni Aaron nagkapuliki man pagsunog sa mga halad ug sa mga tambok niini hangtod sa pagkagabii. Busa ang mga Levita maoy nagluto alang sa ilang kaugalingon ug sa mga pari nga kaliwat ni Aaron.
15: Ang mga mag-aawit nga mga kaliwat ni Asaf nga sila si Asaf, Heman ug Jeduton, ang propeta sa hari, diha sa ilang dapit sumala sa sugo ni David. Diha usab sa ilang dapit ang mga magbalantay sa matag ganghaan. Dili kinahanglan nga mobiya sila sa ilang nahimutangan kay ang ilang kaigsoonang mga Levita mao may nagluto alang kanila.
16: Busa ang tanang serbisyo nianang adlawa giandam aron pagtuman sa Kasaulogan sa Pagsaylo ug paghalad sa halad nga sunogon diha sa halaran sa Ginoo sumala sa mando ni Hari Josias.
17: Ug ang tanan nga katawhan sa Israel nga mitambong naghimo sa Kasaulogan sa Pagsaylo ug sa Kasaulogan sa Pan nga Walay Patubo nga milungtad ug usa ka semana.
18: Wala pay naghimo sa maong kasaulogan nga sama niadto didto sa Israel sukad sa panahon ni Samuel nga propeta. Walay usa sa mga hari sa Israel nga naghimo sa maong kasaulogan sama sa gihimo ni Josias ug sa mga pari, mga Levita ug sa tibuok Juda ug Israel ug sa mga nagpuyo sa Jerusalem
19: sa ika-18 nga tuig sa paghari ni Josias.
20: Human niini, sa dihang giandam ni Josias ang Templo, si Neco nga hari sa Ehipto misulong sa Carkemis sa Suba sa Eufrates ug gitagbo siya ni Josias aron sa pagpakig-away kaniya.
21: Apan nagpadala siyag mga sinugo ngadto kang Josias ug miingon, Wala ako moanhi aron pagpakig-away kanimo kondili sa akong mga kaaway lamang. Gisugo ako sa Dios sa pagdali. Ayaw pagsupak sa Dios nga ania nakig-uban kanako kay tingali unyag pamatyon kamo.
22: Apan si Josias wala mamati sa gisulti sa Dios pinaagi kang Hari Neco. Buot gayod siyang makig-away busa nagtakuban siya ug nakig-away didto sa Patag sa Megido.
23: Samtang nag-away sila, gipana si Hari Josias ug miingon siya sa iyang mga sulugoon, Ipalayo ako kay grabi kaayo kining akong samad.
24: Busa gipagawas siya sa iyang mga sulugoon gikan sa karwahi ug gikarga sa ikaduhang karwahi ug gidala sa Jerusalem. Namatay siya ug gilubong sa mga lubnganan sa iyang katigulangan. Ang tibuok Juda ug Jerusalem nagbangotan alang kang Josias.
25: Si Jeremias, ang propeta, nagsulat ug awit sa pagbangotan alang kang Josias ug kini gigamit sa tanang mag-aawit, lalaki ug babaye, hangtod niining adlawa. Gihimo nila kini ingon nga tulomanon didto sa Israel ug kini nahisulat diha sa Basahon sa Pagbangotan.
26: Ang ubang nahimo ni Josias lakip, ang iyang pagkamatinumanon sa sugo sa Ginoo ,
27: nahisulat sa Kasaysayan sa mga Hari sa Israel ug sa Juda.