1: Dayga ang Ginoo ! O kalag ko,
: dayga ang Ginoo !
2: Samtang ako buhi pa, daygon ko gayod siya;
: sa tibuok kong kinabuhi mag-awit ako alang sa akong Dios.
3: Ayaw saligi ang mga pangulo
: kay mga tawo lamang sila ug dili makaluwas kanimo.
4: Mopauli sila sa yuta inigkamatay nila;
: nianang adlawa matapos ang tanan nilang mga laraw.
5: Bulahan ang tawo nga nagsalig sa Dios ni Jacob
: ug naglaom diha sa Ginoo nga iyang Dios,
6: nga maoy nagbuhat sa langit ug sa yuta,
: sa dagat ug sa tanan nga anaa niini.
: Motuman siya kanunay sa iyang mga saad;
7: ang mga hukom niya dapig sa mga dinaugdaog
: ug hatagan niyag pagkaon ang mga gigutom.
: Buhian sa Ginoo ang mga binilanggo
8: ug himoon niya nga makakita ang mga buta.
: Lipayon niya ang mga dinaugdaog
: ug higugmaon niya ang mga matarong.
9: Panalipdan sa Ginoo ang mga langyaw nga nagpuyo sa Israel;
: tabangan niya ang mga biyuda ug ilo,
: apan gub-on niya ang laraw sa mga daotan.
10: Ang Ginoo maghari hangtod sa kahangtoran!
: Ang Dios nimo, O Sion, maghari sa tanang panahon!
: Dayga ang Ginoo !