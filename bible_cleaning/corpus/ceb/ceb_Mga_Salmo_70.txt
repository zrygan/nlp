1: Luwasa intawon ako, O Dios!
: Pagdali, O Ginoo , ug tabangi ako!
2: Maulawan ug magkabuang unta
: kadtong buot mopatay kanako!
: Kadtong nalipay tungod sa akong mga kalisdanan
: masumpo unta ug maulawan!
3: Ug kadtong nagbugalbugal kanako
: mangaluya unta tungod sa ilang kapildihan!
4: Magmalipayon ug magmaya unta
: kadtong tanan nga moduol kanimo!
: Ug kadtong tanan nga mapasalamaton sa kaluwasan nga gikan kanimo
: mag-ingon unta kanunay, Pagkagamhanan sa Dios!
5: Kabos ako ug walay mahimo
: busa duol pagdali kanako, O Dios!
: Ikaw ang akong manluluwas, O Ginoo ,
: ayaw paglangan sa pagtabang kanako.