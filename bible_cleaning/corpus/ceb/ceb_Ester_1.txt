1: Sa panahon ni Ahasuero, ka lalawigan ang iyang gimandoan gikan sa India hangtod sa Etiopia.
2: Niadtong panahona ang palasyo ug ang trono ni Hari Ahasuero anaa sa Susa, ang ulohang siyudad.
3: Sa ikatulo nga tuig sa iyang paghari, nagkombira siya alang sa iyang mga kadagkoan ug mga sulugoon, sa mga pangulo sa kasundalohan sa Persia ug sa Media ug sa mga kadagkoan ug mga gobernador sa mga lalawigan.
4: Sulod sa tulo ka bulan gipasundayag niya ang mga bahandi sa iyang gingharian ingon man ang iyang kabantog ug pagkahalangdon.
5: Pagkatapos niadto, nagbangkite ang hari sulod sa pito ka adlaw alang sa tanang tawo, dato o pobre, nga didto sa Susa. Ang maong kombira didto himoa sa hawanan sa tanaman sa palasyo.
6: May mga puti ug asul nga kurtina nga gihigtan ug mga linubid nga pinong lino nga dagtom-pula ug gipakabit sa mga argulya nga plata diha sa mga haliging marmol. May mga lingkoranan nga hinimo gikan sa bulawan ug plata nga diha sa salog nga mosaik nga hinimo gikan sa marmol, taklobo ug mga mahalong bato.
7: Gidalit ang mga ilimnon diha sa mga nagkalainlaing sudlanang bulawan ug daghan kaayo ang bino sa hari.
8: Walay kinutoban ang mga ilimnon. Nagsugo ang hari ngadto sa mga opisyal sa palasyo nga pauyonan lamang ang gusto sa matag tawo.
9: Ang rayna nga si Vasti nagkombira usab alang sa mga babaye nga didto sa palasyo ni Hari Ahasuero.
10: Sa ikapito nga adlaw, sa dihang nalipay na sa pag-inom-inom ang hari, gisugo niya ang pito ka yunuko nga si Mehuman, si Bizta, si Harbona, si Bigta, si Abagta, si Shetar ug si Carkas
11: nga dad-on nila sa atubangan sa hari ang rayna nga si Vasti nga magsul-ob sa iyang korona aron makita sa katawhan ug sa mga kadagkoan ang iyang katahom.
12: Apan sa dihang gisultihan sa mga yunuko si Rayna Vasti sa hangyo sa hari midumili siya. Tungod niini napungot pag-ayo ang hari.
13: Unya nakigsulti ang hari sa mga maalamong tawo nga nasayod sa kapanahonan kay mao man kini ang kasagarang himoon sa hari ngadto sa tanan nga batid sa balaod ug sa mga maghuhukom.
14: Gipatawag niya si Carsena, si Shetar, si Admata, si Tarsis, si Meres, si Marsena ug si Memucan, ang pito ka kadagkoan sa Persia ug sa Media nga maoy iyang mga pangabaga.
15: Gipangutana niya sila, Sumala sa balaod, unsa may angay nga himoon ngadto kang Rayna Vasti tungod sa iyang pagdumili pagtuman sa sugo sa hari pinaagi sa mga yunuko?
16: Unya miingon si Memucan ngadto sa hari ug sa mga kadagkoan, Ang rayna wala lamang makahimog kalapasan ngadto sa hari kondili sa mga prinsipe usab ug sa tanang katawhan nga ania sa tanang lalawigan ni Hari Ahasuero.
17: Kining gibuhat sa rayna mahibaloan sa tanang babaye ug tamayon nila ang ilang mga bana kay moingon man sila, Nagsugo si Hari Ahasuero nga dad-on sa iyang atubangan si Rayna Vasti apan wala mosugot ang rayna.
18: Niini gayong adlawa ang kababayen-an sa Persia ug sa Media nga nakadungog niining gihimo sa rayna mosulti niini ngadto sa tanang sinaligan sa hari ug dayag na lamang nga maglagot sila pag-ayo.
19: Kon ikahimuot mo Halangdong Hari, ipakanaog ang usa ka sugo ug isulat kini ingon nga usa sa mga balaod sa Persia ug sa Media aron dili kini mausab. Ang sugo mao kini: si Vasti dili na makaatubang sa hari hangtod sa hangtod ug ang iyang dapit ihatag sa hari ngadto sa babaye nga mas maayo pa kay kaniya.
20: Ang sugo sa hari kinahanglan nga ipahibalo sa tibuok gingharian bisan pa sa kadako niini aron ang tanang mga babaye motahod sa ilang bana, dato man o pobre.
21: Nakapahimuot sa hari ug sa mga kadagkoan ang maong tambag ug gisunod sa hari ang sugyot ni Memucan.
22: Nagpadala siyag mensahe ngadto sa tanang lalawigan nga sakop sa gingharian sumala sa mga sinultihan ug sinulatan sa mga nagpuyo niini. Ang mensahe nag-ingon nga ang matag bana kinahanglan maoy pangulo sa iyang balay.