1: Mao kini ang panagna ni Abdias, ang giingon sa Ginoong Dios mahitungod sa nasod sa Edomea.
: Gipadala sa Ginoo ang iyang sinugo ngadto sa kanasoran,
: ug nadungog namo ang iyang gisulti nga nag-ingon
: Ngari kamo! Makiggubat kita sa Edomea!
2: Giingnan sa Ginoo ang nasod sa Edomea,
: Ipaubos ko ikaw,
: ug tamayon ka pag-ayo sa tanang kanasoran.
3: Gilimbongan ka sa imong garbo.
: Nagpuyo ka sa usa ka kota nga bato;
: anaa sa ibabaw sa bukid ang imong puloy-anan,
: ug busa miingon ka sa imong kaugalingon,
: Kinsa bay makapukan kanako?
4: Bisan pag molupad ka nga manganawkanaw sama sa agila,
: ug magsalag didto sa kabituonan,
: pukanon ko gihapon ikaw, nag-ingon ang Ginoo .
5: Inigpangawat sa mga kawatan panahon sa kagabhion,
: kuhaon lamang nila ang ilang nagustohan.
: Ug kon ang mga tawo mamupo sa mga ubas,
: binlan gayod nilag diyutay.
: Apan ikaw gilaglag gayod sa hingpit sa imong mga kaaway.
6: O mga kaliwat ni Esau, nakaplagan nila ang inyong bahandi
: ug gihurot nila kinig dala.
7: Gibudhian kamo sa inyong mga kaabin,
: ug gihinginlan kamo gikan sa inyong nasod.
: Ang mga kaabin ninyo kaniadto mao nay mibuntog kaninyo.
: Ang mga higala nga nakigsalo kaninyo, milit-ag kaninyo
: ug miingon, Hain na ba ang ilang kanhing kaigmat?
8: Ang Ginoo miingon,
: Inigsilot ko sa Edomea, laglagon ko ang ilang mga maalamon,
: ug wagtangon ko ang tanan nilang kaalam.
9: Mangalisang ang mga manggugubat sa Teman,
: ug pamatyon ang tanang sundalo didto sa Bukid ni Esau.
10: Tungod sa imong pagtulis sa imong mga kadugo nga kaliwat ni Jacob,
: laglagon ug pakaulawan ka hangtod sa kahangtoran.
11: Wala ka lamang magtagad
: sa dihang gilumpag sa ilang mga kaawayng langyaw ang ilang mga ganghaan.
: Sama ka ra kadaotan niadtong mga dumuduong
: nga mitulis sa bahandi sa Jerusalem ug mibahinbahin niini.
12: Dili mo unta angayng ikalipay
: ang kadaot nga naagoman sa imong kaigsoonan didto sa Juda.
: Dili ka unta angayng magmaya
: sa adlaw sa ilang pagkalaglag.
: Dili ka unta angayng mokatawa kanila
: sa panahon sa ilang kalisdanan.
13: Dili ka unta angayng mosulod sa siyudad sa akong katawhan,
: aron magmaya sa katalagman nga ilang nahiagoman.
: Dili ka unta angay mangawat sa ilang bahandi
: sa adlaw sa ilang katalagman.
14: Dili ka unta angayng magbarog sa kinasang-an sa dalan,
: aron pagsanta niadtong buot moikyas.
: Wala mo unta sila itugyan ngadto sa kaaway
: sa adlaw sa ilang kagul-anan.
15: Duol na ang adlaw nga ako, ang Ginoo ,
: mosilot sa tanang kanasoran.
: Ang gibuhat mo, Edomea, buhaton usab kanimo.
: Ang imong gihatag mao usab ang imong madawat.
16: Miinom ang akong katawhan
: ug usa ka tasa sa mapait nga silot didto sa balaan kong bungtod.
: Apan labaw sa kangilngig ang silot
: nga imnon sa tanang kasikbit nga kanasoran;
: magpatuyang silag inom ug unya mangahanaw sila.
17: Apan may makaikyas didto sa Bukid sa Sion
: ug mahimo kining dapit nga balaan.
: Mapanag-iya sa katawhan ni Jacob
: ang yuta nga ilaha gayod.
18: Sama sa kalayo ang katawhan ni Jacob ug ni Jose;
: laglagon nila ang katawhan ni Esau
: sama nga ang dagami ugdawon sa kalayo.
: Walay makaikyas sa kaliwat ni Esau.
: Ako, ang Ginoo , maoy nagsulti niini.
19: Panag-iyahon ang Bukid ni Esau sa mga Israelita sa Negeb;
: kadtong atua sa kabungtoran sa Judea manag-iya sa yuta sa mga Filistihanon.
: Ang kayutaan sa Efraim ug Samaria panag-iyahon usab sa mga Israelita,
: ug ang kaliwat ni Benjamin manag-iya sa Gilead.
20: Ang mga hininginlang kasundalohan gikan sa amihanang gingharian sa Israel
: mobuntog sa yuta sa mga Feniciahanon hangtod sa Sarefat.
: Ilogon usab ang kalungsoran sa Negeb
: sa mga hininginlang lumolupyo sa Jerusalem nga atua na magpuyo sa Sardis.
21: Motungas sa Bukid sa Sion ang mga madaugong Israelita aron magmando niini;
: magmando sila sa Bukid ni Esau
: ug ang Ginoo maoy ilang Hari.