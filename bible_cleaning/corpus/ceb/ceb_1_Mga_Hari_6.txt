1: Sulod sa 480 ka tuig human mobiya sa Ehipto ang mga Israelita, sa ikaupat nga tuig sa paghari ni Solomon sa Israel, sa bulan sa Sib nga maoy ikaduhang bulan, gisugdan ni Solomon ang pagtukod sa Templo.
2: Ang Templo nga gitukod ni Hari Solomon alang sa Ginoo may gitas-on nga 27 ka metros, may gilapdon nga siyam ka metros ug may gihabugon nga 13.5 ka metros.
3: Ug ang agianan sa atubangan sa Templo may gitas-on 4.5 ka metros sama sa gilapdon sa Templo ug siyam ka metros nga gilapdon.
4: Ug gihimoan ni Solomon ug mga bintana nga may mga rehas-rehas ang Templo.
5: Naghimo siyag panalganan nga gipatapot sa bungbong sa tibuok Templo. Naghimo usab siyag mga lawak libot sa Templo.
6: Ang unang andana 2.2 ka metros ang gilapdon ug ang tungatunga may gilapdon nga 2.7 ka metros ug ang ikatulo 3.1 ka metros ang gilapdon. Sa gawas sa Templo nagbuhat siyag mga moldura diha sa bungbong aron ang mga sagbayan dili modapat sa bungbong.
7: Sa dihang gitukod ang Templo, ang mga batong gigamit sinapsapan nang daan didto sa gikuhaan niini busa walay saba sa martilyo o wasay o bisan unsang kasangkapan nga puthaw nga nabati sa pagtukod sa Templo.
8: Ang ganghaan sa unang andana didto mahimutang dapit sa habagatan sa templo ug may hagdanan kini paingon sa ikaduha ug ikatulong andana.
9: Busa gitukod niya ang Templo ug nahuman kini. Gihimo niya ang kisami sa Templo gikan sa mga sagbayan ug mga tabla nga sidro.
10: Gitukod niya ang tapangko ug gipatapot sa Templo, ang matag usa 2.2 ka metros ang kahabugon ug gisumpay kini ngadto sa Templo pinaagi sa mga troso nga sidro.
11: Giingnan sa Ginoo si Solomon,
12: Bahin niining balaya nga imong gitukod, kon motuman ka sa akong mga balaod ug kasugoan, tumanon ko usab ang akong gisaad kang David nga imong amahan.
13: Ug mopuyo ako uban sa mga Israelita ug dili ko biyaan ang akong katawhan, ang Israel.
14: Unya nahuman pagtukod ni Solomon ang Templo.
15: Gihaklapan niyag kahoyng sidro ang sulod nga bahin sa templo ug gisalogan niya kinig sipre.
16: Ang kisami may gihabugon nga siyam ka metros. Gitukod niya kini ingon nga Dapit nga Labing Balaan sa Templo.
17: Ang hawanan atubangan sa Dapit nga Labing Balaan may gitas-on nga 18 ka metros.
18: Ang sidro sa sulod sa templo gikulitan ug hulagway sa mga putot ug bukad nga bulak sa kalabasa. Walay bato nga makita, ang tanan pulos sidro.
19: Gibuhat niya ang Labing Balaang Dapit didto sa kinasuloran nga bahin sa Templo aron didto ipahimutang ang Sudlanan sa Kasabotan sa Ginoo .
20: Ang Labing Balaang Dapit may gitas-on nga siyam ka metros, siyam usab ka metros ang kalapdon ug siyam ka metros ang kahabugon ug gihaklapan niya kini ug lunsayng bulawan. Naghimo usab siya ug halaran nga sidro.
21: Ug gihaklapan ni Solomon ug lunsayng bulawan ang sulod nga bahin sa Templo ug gikutayan niyag kadenang bulawan ang atubangan sa Labing Balaang Dapit ug gihaklapan kinig bulawan.
22: Ug gihaklapan niyag bulawan ang tibuok Templo hangtod nga nahuman kini. Gihaklapan usab niyag bulawan ang halaran nga diha sa Dapit nga Labing Balaan.
23: Didto sa Dapit nga Labing Balaan naghimo siyag duha ka kerubin nga kahoyng olibo ug ang matag usa may kahabugon nga 4.4 ka metros.
24: Ang matag usa ka pako may gitas-on nga mga 2.2 ka metros ug ang gilay-on gikan sa usa ka tumoy sa pako ngadto sa laing tumoy 4.4 ka metros.
25: Ang laing kerubin may gitas-on usab nga 4.4 ka metros. Managsamag sukod ug porma ang duha ka kerubin.
26: Ang kahabugon sa usa ka kerubin mga 4.4 ka metros ingon man usab ang ikaduhang kerubin.
27: Gibutang niya ang mga kerubin sa kinasuloran nga bahin sa Templo ug gihikyad ang mga pako sa kerubin aron nga ang pako sa usa modapat sa bungbong ug ang pako sa lain nga kerubin modapat usab sa laing bungbong. Ang laing tagsa nila ka pako nag-abot sa tungatunga nga bahin sa Templo.
28: Ug gihal-opan niyag bulawan ang mga kerubin.
29: Gikulitan niyag mga kerubin, palmera ug mga bulak ang tanang bungbong ingon man ang gawas ug sulod nga mga lawak.
30: Gihaklapan niyag bulawan ang salog sa templo didto sa gawas ug sulod nga mga lawak.
31: Naghimo siyag mga pultahan nga kahoyng olibo alang sa ganghaan paingon sa Dapit nga Labing Balaan. Ang balabag ug mga marko sa pultahan naporma nga arko.
32: Gikulitan niyag mga kerubin, mga palmera ug mga bulak ang duha ka pultahan nga kahoyng olibo ug gihaklapan kinig bulawan.
33: Naghimo usab siyag mga marko nga kahoyng olibo alang sa pultahan sangko sa hawanan sa Templo ug giporma niya kini ug kwadrado.
34: Sipre ang duha ka pultahan. Ang matag pultahan may duha ka palid nga mapilo-pilo
35: nga gikulitan ug mga hulagway sa mga kerubin ug palmera ug mga bulak ug gihaklapan niyag bulawan ang mga kinulit.
36: Gihimo niya ang hawanan sa atubangan sa Templo pinaagi sa tulo ka patong nga sinapsapang bato nga gipahaom uban sa mga tag-as nga sidrong kahoy.
37: Sa ikaupat nga tuig sa paghari ni Solomon, sa bulan sa Sib ang pundasyon sa Templo sa Ginoo gipahimutang.
38: Ug sa ika-11 nga tuig sa paghari ni Solomon, sa bulan sa Bul nga mao ang ikawalong bulan, nahuman ang templo sumala gayod sa plano. Milungtad ug pito ka tuig ang pagtukod ni Solomon niini.