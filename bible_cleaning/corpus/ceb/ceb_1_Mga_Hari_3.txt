1: Pinaagi sa kaminyoon ni Solomon ngadto sa anak sa hari sa Ehipto nakig-abin siya sa maong nasod. Gidala ni Hari Solomon ngadto sa Jerusalem ang iyang asawa, hangtod nga natapos niya pagtukod ang iyang palasyo ingon man ang Templo sa Ginoo ug ang kota nga naglibot sa Jerusalem.
2: Ang mga tawo nagpadayon paghalad diha sa mga halaran nga didto sa mga bungtod tungod kay wala pa may templo nga gitukod alang sa Ginoo .
3: Nahigugma sa Ginoo si Solomon ug nagtuman siya sa mga lagda sa iyang amahan nga si David apan nagsunog siyag mga halad nga mananap ug mga insenso didto sa mga nagkalainlaing halaran.
4: Usa ka adlaw niana miadto sa Gibeon ang hari aron sa paghalad kay didto man ang labing bantogan nga halaran. Nabatasan ni Solomon ang paghalad ug ginatos ka mga halad didto.
5: Usa ka gabii niana, samtang didto siya sa Gibeon, mipakita kaniya ang Ginoo pinaagi sa usa ka damgo ug miingon kaniya, Pangayo kanako bisag unsa.
6: Miingon si Solomon, Gipakita mo sa imong sulugoon nga si David nga akong amahan ang gugma mong walay paglubad kay nagmasinugtanon man siya kanimo. Busa wala ka mohunong paghigugma kaniya ug gihatagan mo siyag anak aron molingkod sa iyang trono niining adlawa.
7: Ug karon, O Ginoo nga akong Dios, gihimo mong hari ang imong alagad ilis sa akong amahan nga si David bisan tuod batan-on pa ako kaayo ug walay hibangkaagan sa pagpangulo.
8: Ug ang imong alagad ania sa taliwala sa katawhan nga imong gipili, usa ka dako nga katawhan nga dili maihap tungod sa kadaghan.
9: Busa hatagi ang imong alagad ug kaalam aron mahibalo siya pagdumala sa imong katawhan uban ang katarong. Kay kinsa may makamando niining imong katawhan nga labihang daghana?
10: Gikahimuot sa Ginoo nga kini ang gipangayo ni Solomon.
11: Ug giingnan siya sa Dios, Tungod kay kini man ang imong gipangayo ug dili ang taas nga kinabuhi o bahandi o kinabuhi sa imong mga kaaway,
12: hatagan ko ikaw sa imong gipangayo. Hatagan ko ikawg kaalam nga wala pa maangkon ni bisan kinsa kaniadto o sa umaabot nga panahon.
13: Ihatag ko usab kanimo ang wala mo pangayoa nga mao ang bahandi ug dungog sa tibuok mong kinabuhi aron walay laing hari nga ikatandi kanimo.
14: Ug kon sundon nimo ang akong kabubut-on ug tumanon ang akong kasugoan sama sa gihimo sa imong amahan nga si David, lugwayan ko ang imong kinabuhi.
15: Ug nahigmata si Solomon ug nasayran niya nga kadto usa ka damgo gikan sa Ginoo . Unya miadto siya sa Jerusalem ug mitindog atubangan sa Sudlanan sa Kasabotan sa Ginoo ug naghalad siyag mga mananap nga sunogon ug mga halad sa pakigdait ug nagkombira alang sa tanan niyang mga opisyal.
16: Usa ka adlaw niana, may duha ka daotang babaye nga miadto kang Hari Solomon.
17: Ang usa miingon, Mahal nga Hari, ako ug kining babayhana nagtipon pagpuyo ug nanganak ako samtang diha siya sa balay.
18: Unya sa ikatulo nga adlaw human ako manganak, nanganak usab siya ug kami rang duha ang diha sa balay.
19: Sa pagkagabii, namatay ang iyang anak kay iyang hidat-ogan.
20: Ug sa pagkatungang gabii, mibangon siya ug gikuha niya ang akong anak nga diha tupad kanako samtang natulog ako. Gidulog niya ang akong anak ug gipadulog niya kanako ang iyang anak nga patay na.
21: Sa pagmata ko nianang pagkabuntag aron sa pagpasuso sa akong anak, patay na ang bata. Apan sa dihang gitan-aw ko kini pag-ayo, nakita ko nga dili diay kadto mao ang akong anak.
22: Apan ang ikaduhang babaye miingon, Bakak kana! Ang buhi maoy akong anak ug ang patay maoy imoha.
: Ang unang babaye mitubag, Dili kana tinuod, ang patay maoy imoha ug ang buhi maoy akoa! Ug naglalis sila sa atubangan sa hari.
23: Unya ang hari miingon, Kamong duha pulos nag-angkon sa batang buhi ug walay moangkon sa patay.
24: Nagpakuha siyag espada ug gidala kini kaniya.
25: Miingon siya Pikasa ang bata ug ihatag ang katunga ngadto sa usa ka babaye ug ang katunga ngadto sa usa!
26: Apan ang babaye nga maoy inahan sa bata nga buhi, tungod kay naluoy man siya sa iyang anak, miingon, Mahal nga Hari, ihatag kaniya ang bata ug ayaw siya patya.
: Apan ang usa miingon, Patya siya aron walay usa kanamo nga makatag-iya kaniya.
27: Unya mitubag ang hari ug miingon, Ihatag ang bata ngadto sa unang babaye kay siya maoy tinuod nga inahan.
28: Sa pagkabalita sa katawhan sa Israel sa hukom sa hari, dako kaayo ang ilang pagtamod kaniya kay nakita man nila nga diha kaniya ang kaalam sa Dios aron paghatag sa hustisya.