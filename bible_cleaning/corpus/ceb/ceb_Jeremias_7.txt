1: Gisugo sa Ginoo si Jeremias
2: sa pagsangyaw niining maong mensahe didto sa ganghaan sa Templo diin ang katawhan sa Juda mosulod aron pagsimba sa Ginoo . Si Jeremias miingon, Pamati kamo!
3: Ang Ginoo nga labing Gamhanan, ang Dios sa Israel, nag-ingon, Usba ang inyong pagkinabuhi ug ang inyong mga binuhatan aron tugotan ko kamo sa pagpadayon sa pagpuyo dinhi.
4: Ayaw na kamog tuo niining bakak nga mga pulong, Layo kita sa kadaot kay ania gud kita sa Templo sa Ginoo !
5: Ayaw na kamo pagbuhat ug daotan ug ayaw na kamo pamintaha.
6: Ayaw na ninyog daugdaoga ang mga langyaw, mga ilo ug ang mga biyuda. Hunong na kamo sa pagpatay sa mga dili sad-an dinhi niining balaan nga dapit. Ayaw na kamog simba sa mga diosdios kay makalaglag kini kaninyo.
7: Kon tumanon ninyo kining akong gisulti, tugotan ko kamo sa pagpadayon ug puyo niining yutaa nga gihatag ko sa dayon ngadto sa inyong katigulangan.
8: Ang gisaligan ninyo mao ang malimbongon nga mga pulong.
9: Nangawat kamo, nagpatay, nanapaw, nanumpag bakak, naghalad ngadto kang Baal ug nagsimba sa mga diosdios nga wala ninyo mailhi kaniadto.
10: Nagpadayon kamo pagbuhat sa akong gikasilagan ug unya motindog kamo sa akong atubangan sulod sa akong Templo ug moingon, Walay kadaot nga moabot kanato!
11: Nagdahom ba kamo nga ang akong Templo maoy tagoanan sa mga tulisan? Nakita ko ang tanan ninyong gibuhat. Ako, ang Ginoo , ang nag-ingon niini.
12: Pangadto kamo sa Silo nga maoy unang dapit nga akong gipili nga adto ako simbaha ug tan-awa ninyo kon giunsa ko ang maong dapit tungod sa pagkadaotan sa Israel, ang akong katawhan.
13: Gibuhat ninyo kining tanang sala nga gipanghinganlan ko bisag kapila ko na kamo pasidan-i. Nagdumili kamo sa pagpatalinghog kanako ug nagpakabungol kamo sa dihang gitawag ko kamo. Ako, ang Ginoo , ang nagsulti niini.
14: Tungod niini, ang gibuhat ko didto sa Silo buhaton ko usab ngadto sa akong Templo nga inyong gisaligan ug ngadto sa dapit nga gihatag ko kaninyo ug sa inyong katigulangan.
15: Hinginlan ko kamo gikan sa akong atubangan sama sa akong gibuhat ngadto sa inyong mga kadugo, ang katawhan sa Efraim.
16: Miingon ang Ginoo , Jeremias, ayaw na pag-ampo alang niining maong katawhan. Ayaw paghilak tungod kanila; ayaw pagpangaliyupo kanako kay dili na ako magpatalinghog kanimo.
17: Wala ka ba makakita sa ilang gibuhat didto sa mga siyudad sa Juda ug sa kadalanan sa Jerusalem?
18: Nangahoy ang kabataan ug naghaling ang kalalakin-an ug ang kababayen-an nagmasa sa harina aron himoon nga pan alang sa ilang diosa nga kuno maoy rayna sa langit. Naghalad usab silag mga ilimnon ngadto sa uban pang mga dios aron pakaulawan nila ako.
19: Apan ako ba gayod kaha ang ilang gipalagot? Dili! Sila ra ang naulawan!
20: Busa ako, ang Ginoong Dios , magpahamtang kanila sa akong kapintas dinhi niining Temploha. Pahamtangan ko sa akong kapintas ang katawhan ug ang kahayopan lakip ang kakahoyan ug ang kaumahan. Ang akong kasuko sama sa kalayo nga walay makapalong.
21: O katawhan ko, maayo pag kaonon na lamang ninyo ang mga mananap nga sunogon unta sa hingpit diha sa halaran, lakip sa mga halad nga gitugot kaninyo pagkaon. Ako, ang Ginoo nga Labing Gamhanan, ang Dios sa Israel maoy nagsulti niini.
22: Sa pagdala ko sa inyong katigulangan gikan sa Ehipto, wala ko sila sugoa sa paghimog mga halad nga sunogon.
23: Apan gisugo ko sila sa pagsunod sa akong kasugoan aron ako mahimong ilang Dios ug sila mahimong akong katawhan. Gisugo ko sila sa pagkinabuhi sumala sa akong kabubut-on aron magmauswagon sila.
24: Apan wala sila motuman o magtagad niini. Gibuhat hinuon nila ang gidikta kanila sa gahi ug sa daotan nilang kasingkasing ug misamot hinuon silag kadaotan.
25: Sukad sa pagbiya sa inyong katigulangan gikan sa Ehipto hangtod karon nagsigi akog padala kaninyo sa akong mga sulugoon nga mga propeta.
26: Apan wala gayod kamo magpatalinghog o magtagad kanila. Misamot hinuon ang kagahi sa inyong ulo ug mas daotan pa kamo kay sa inyong katigulangan.
27: Busa, Jeremias, isulti kanila kining tanan apan dili sila mamati kanimo. Sangpiton mo sila apan dili sila motubag.
28: Sultihi sila nga ang ilang nasod wala magpatalinghog sa pulong sa Ginoo nga ilang Dios ug dili sila buot nga tudloan. Alang kanila wala nay kamatuoran ug dili na gani sila maghisgot bahin niini.
29: Pagbangotan kamong katawhan sa Jerusalem!
: Putli ang inyong buhok ug isalibay kini!
: Tugtoga ang honi sa paglubong didto sa kabungtoran,
: kay ako, ang Ginoo , misalikway
: ug mitalikod na niining katawhan nga akong gikaligutgotan.
30: Ako, ang Ginoo , ang nagsulti niini. Nakahimo ug daotan ang katawhan sa Juda. Gipahiluna nila ang ilang mga diosdios nga akong gidumtan sa sulod sa akong Templo ug sa ingon gipasipad-an nila kini.
31: Didto sa Walog sa Hinom nagtukod silag halaran nga ginganlag Tofet aron didto sunogon ang ilang mga anak ingon nga halad. Wala ko sila sugoa sa pagbuhat niini ug wala gani kini mosantop sa akong hunahuna.
32: Ug moabot na gayod ang panahon nga dili na kini nganlag Tofet o Walog sa Hinom. Nganlan na kinig Walog sa Kamatay kay ipanglubong nila ang daghang tawo didto sa Tofet kay wala nay dapit nga kalubngan.
33: Ang mga minatay pangan-on na lamang sa mga langgam ug sa mga mananap nga ihalas ug wala nay makaabog kanila.
34: Ang maong yuta mahimo nang usa ka diserto ug didto sa mga siyudad sa Juda ug sa kadalanan sa Jerusalem wala nay madungog nga pagmaya ug hudyaka ug wala nay mabati pang tingog sa mga bag-ong minyo.