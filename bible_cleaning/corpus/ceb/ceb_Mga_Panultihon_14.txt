1: Matigayon ang panimalay tungod sa kaalam sa mga babaye,
: apan ang ilang binuang maoy makabungkag niini.
2: Ang pagkamatarong maoy pagtahod sa Ginoo ,
: ug ang pagpanlimbong maoy pagtamay kaniya.
3: Ang sulti sa tawong maalamon manalipod kaniya,
: apan ang sulti sa daotan magdala kaniyag silot.
4: Kon walay hayop nga moguyod sa daro
: walay sulod ang imong kamalig,
: apan kon aduna
: mapuno kini sa abot.
5: Ang kasaligang saksi magsulti kanunay sa tinuod,
: apan ang bakakon magsulti lamang ug bakak.
6: Ang tawong mabugalbugalon
: dili gayod mahimong maalamon,
: apan ang lalom ug panabot dali rang makakat-on.
7: Likay sa mga buangbuang
: kay wala kay makat-onan gikan kanila.
8: Ang kaalam magtultol sa maayong tawo sa angay niyang buhaton,
: apan ang kabuang sa tawong kuwanggol naglimbong kaniya.
9: Daw wala lamay bali sa mga buangbuang ang ilang mga sala,
: apan ang mga buotan mangitag kapasayloan.
10: Imo ra ang imong kalipay
: sama nga ang imong kaguol imo ra usab.
: Walay makaambit niini uban kanimo.
11: Ang balay sa tawong daotan daling madugta,
: apan ang balay sa tawong matarong molungtad ug dugay.
12: Ang dalan nga gituohan mong husto
: usahay mohatod kanimo ngadto sa kamatayon.
13: Mahimong salimbongan mo sa katawa ang imong kaguol,
: apan human mog katawa anaa gihapon ang kaguol.
14: Madawat sa tawong daotan ang angay kaniya,
: ug gantihan ang maayong tawo tungod sa iyang nahimo.
15: Ang buangbuang motuo sa bisag unsa,
: apan ang maalamon magbantay sa iyang lakang.
16: Ang tawong but-an maglikay sa kasamok,
: apan ang buangbuang mangita hinuon niini.
17: Ang tawong dali rang masuko dali rang masayop;
: ang tawong maalamon mapailubon.
18: Ang mga walay alamag
: makadawat ug tumbas sa ilang binuang,
: apan ang abtik gantihan ug kaalam.
19: Ang mga tawong daotan moyukbo sa mga matarong,
: ug sa dakong pagpaubos, mohangyo sa ilang panabang.
20: Walay makighigala sa tawong kabos,
: bisan ang iyang mga silingan,
: apan daghag higala ang dato.
21: Kon buot kang magmalipayon,
: kaluy-a ang mga kabos;
: sala ang pagtamay kang bisan kinsa.
22: Madani mo ang pagsalig ug ang pagtahod sa ubang tawo
: kon magbuhat ka alang sa kaayohan,
: apan kon magbudlay ka alang sa daotan
: makahimo kag dakong sayop.
23: Pagbuhat ug maangkon mo ang hamugawayng kinabuhi,
: apan pagsigi lang ug tabi ug maalaot ka gayod.
24: Ang mga maalamon gantihag bahandi,
: apan mailhan ang buangbuang tungod sa iyang binuang.
25: Kon ang saksi magsulti sa matuod,
: makaluwas siyag daghang kinabuhi,
: apan ang saksing bakakon makaangin niini.
26: Diha sa pagtahod sa Ginoo
: adunay pagsalig ug kasigurohan,
: ug ang iyang mga anak adunay kadangpan.
27: Ang kahadlok ug ang pagtahod sa Ginoo maoy tinubdan sa kinabuhi
: ug paagi sa paglikay sa kamatayon.
28: Ang gahom sa usa ka hari
: nagsukad sa kadaghan sa iyang mga sakop.
: Kon wala siyay sakop,
: wala siyay gahom.
29: Ang tawong kalma maalamon,
: apan ang dali rang masuko nagpaila sa iyang kabuang.
30: Ang kalinaw sa hunahuna makaayo sa lawas,
: apan ang kasina sama sa kanser nga mout-ot sa lawas.
31: Ang nagdaugdaog sa mga kabos,
: nag-insulto sa Dios nga nagbuhat kanila;
: apan ang nagpakitag kaluoy sa mga tawong kabos
: maoy nagpasidungog sa Dios.
32: Ang binuhatan sa tawong daotan maoy makapukan kaniya,
: apan ang maayong tawo panalipdan sa iyang kaligdong.
33: Ang kaalam gitinguha sa tawong maayog panabot,
: apan walay masayran ang mga buangbuang mahitungod sa kaalam.
34: Ang katarong makahimong lig-on sa nasod,
: apan ang sala maoy makaalaot niini.
35: Kahimut-an sa hari ang mga kadagkoan nga may kaalam,
: apan iyang silotan ang nagpakyas kaniya.