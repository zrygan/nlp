1: Pamatia intawon kami, O Magbalantay sa Israel;
: patalinghogi kami, ikaw nga nangulo sa panon ni Jose.
: Ikaw nga naglingkod diha sa imong trono ibabaw sa mga kerubin,
2: pakita ngadto sa mga banay ni Efraim, ni Benjamin ug ni Manases.
: Ipakita kanamo ang imong kusog; ngari ug luwasa kami!
3: Ipahiuli kami, O Dios!
: Ipakita kanamo ang imong kaluoy ug maluwas kami!
4: O Ginoo , Dios nga Labing Gamhanan,
: hangtod kanus-a matapos ang nag-alintabo nimong kasuko sa among mga pag-ampo?
5: Luha ang imong gihatag kanamo ingon nga among pagkaon
: ug ingon nga among ilimnon.
6: Gitugotan mo nga maggubat ang kasikbit nga kanasoran
: aron mag-ilog sa among yuta,
: ug ang among mga kaaway sa pagbiaybiay kanamo.
7: Ipahiuli kami, O Dios nga Labing Gamhanan!
: Ipakita kanamo ang imong kaluoy, ug maluwas kami!
8: Nagdala kag paras gikan sa Ehipto;
: giabog mo ang ubang kanasoran
: ug gitanom mo kini sa ilang yuta.
9: Giandaman mo kinig dapit;
: nakagamot kini pag-ayo ug milukop sa tibuok yuta.
10: Ang mga kabungtoran gilandongan niini;
: ang mga dagkong kahoyng sidro gilandongan sa iyang mga sanga.
11: Miabot ang iyang mga sanga sa Dagat sa Mediteraneo
: ug hangtod sa Suba sa Eufrates.
12: Nganong giguba mo man ang mga koral nga naglibot niini?
: Ang iyang mga bunga makawat na karon ni bisan kinsa nga moagi.
13: Yatakyatakan kini sa mga baboyng ihalas,
: ug kan-on sa tanang ihalas nga mananap.
14: Lingia kami, O Labing Gamhanang Dios!
: Lantawa ug sud-onga kami gikan sa langit;
: hatagig pagtagad kining imong paras!
15: Ngari ug luwasa kining paras nga imong gitanom,
: kining linghod nga paras nga imong gipatubo ug nalig-on!
16: Gisunog kini sa among mga kaaway ug ila kining gihabas;
: tan-awa sila uban ang kasuko ug laglaga sila!
17: Panalipdi ug ampingi ang katawhan nga imong gipili,
: ang nasod nga imong gipadako ug gihimong lig-on kaayo.
18: Unya dili na gayod kami mobiya kanimo pag-usab;
: ipahiuli ang maayong kahimtang sa among kinabuhi ug daygon ka namo.
19: Ipahiuli kami, O Ginoo , Dios nga Labing Gamhanan.
: Ipakita kanamo ang imong kaluoy ug maluwas kami!