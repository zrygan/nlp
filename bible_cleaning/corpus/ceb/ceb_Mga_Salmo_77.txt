1: Mituwaw ako sa Dios; mituwaw ako kaniya
: aron dunggon niya ako.
2: Sa panahon sa kalisdanan gisangpit ko ang Ginoo;
: sa tibuok gabii gibayaw ko ang akong kamot sa pag-ampo,
: apan wala mahupay ang akong kagul-anan.
3: Naghunahuna ako sa Dios ug nanghupaw ako;
: namalandong ako ug nawad-ag kadasig.
4: Wala niya ako pakatulga sa tibuok gabii;
: nahasol ako pag-ayo ug dili makasulti.
5: Gihandom ko ang nangaging mga adlaw
: ug gihinumdoman ko ang nanglabayng katuigan.
6: Sa tibuok gabii namalandong ako
: ug kini ang gipangutana ko sa akong kaugalingon,
7: Isalikway ba ako sa Ginoo hangtod sa kahangtoran?
: Dili na ba gayod siya mahimuot kanako?
8: Wala na ba siya mahigugma kanako?
: Dili na ba niya tumanon ang iyang saad?
9: Nalimot na ba ang Dios sa pagkaluoy?
: Gipulihan ba sa kasuko ang iyang kaluoy?
10: Unya miingon ako, Ang gikasakitan ko pag-ayo
: mao nga ang Dios wala na magpakita sa iyang gahom.
11: Hinumdoman ko, O Ginoo , ang gamhanan mong mga buhat;
: handomon ko ang mga nabuhat mong katingalahan sa nangaging panahon.
12: Palandongon ko ang tanan nga imong nabuhat
: ug hinuktokan ko ang tanan mong nahimo.
13: Balaan, O Dios, ang tanan mong pamaagi.
: Walay dios nga sama kanimo kagamhanan.
14: Ikaw ang Dios nga naghimog mga milagro,
: ug gipakita mo sa kanasoran ang imong gahom.
15: Pinaagi sa imong gahom, giluwas mo ang imong katawhan,
: ang mga kaliwat ni Jacob ug ni Jose.
16: Sa pagkakita kanimo sa mga katubigan, O Dios,
: nalisang sila ug mikurog ang kahiladman sa dagat.
17: Nagpaulan ang mga panganod,
: midalugdog ang kalangitan,
: ug mikilab ang kilat sa tanang dapit.
18: Ang kagahob sa imong dalugdog milukop sa kalangitan,
: ug ang mga kidlap sa kilat midan-ag sa tibuok kalibotan;
: mikurog ug natay-og ang yuta.
19: Milakaw ka sa dagat
: ug gitadlas mo ang lalom nga lawod,
: apan dili makita ang imong mga tunob.
20: Sama sa magbalantay sa karnero,
: gitultolan mo ang imong katawhan,
: pinaagi kang Moises ug kang Aaron
: nga maoy nangulo kanila.