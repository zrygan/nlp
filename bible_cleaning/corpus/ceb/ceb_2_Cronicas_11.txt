1: Sa pag-abot ni Rehoboam sa Jerusalem, gitigom niya ang mga sakop sa banay ni Juda ug ni Benjamin: 180,000 ka piniling mga sundalo aron sa pagpakiggubat sa Israel aron mahibalik kaniya ang gingharian.
2: Apan gisultihan sa Ginoo si propeta Semaias,
3: Ingna si Rehoboam nga anak ni Solomon ug ang tanang Israelita nga nagpuyo sa Juda ug sa Benjamin
4: nga nag-ingon ang Ginoo , Ayaw kamo pakig-away sa inyong mga kadugo. Pauli kamong tanan sa inyo. Kini ang pagbuot sa Ginoo . Busa gituman nila ang pulong sa Ginoo . Namauli sila ug wala mosulong kang Jeroboam.
5: Didto magpuyo si Rehoboam sa Jerusalem ug aron pagpanalipod sa Juda gitukoran niyag mga kota ang mga siyudad niini
6: ang Betlehem, ang Etam, ang Tecoa,
7: ang Betzur, ang Soco, ang Adulam,
8: ang Gat, ang Maresa, ang Sif,
9: ang Adoraim, ang Lakis, ang Aseka,
10: ang Zora, ang Ayalon ug ang Hebron.
11: Gilig-on niya pagbuhat ang mga kota ug gibutangan niyag mga pangulo sa kasundalohan ug mga tigomanan sa pagkaon, lana ug bino
12: ug mga taming ug mga bangkaw. Busa nailalom sa iyang gahom ang Juda ug ang Benjamin.
13: Ang mga pari ug ang mga Levita nga gikan sa nagkalainlaing dapit sa Israel miadto sa Juda.
14: Gibiyaan sa mga Levita ang ilang mga yuta ug kabtangan ug miadto sila sa Juda ug sa Jerusalem kay wala na man sila himoang mga pari ni Jeroboam ug sa iyang mga anak.
15: Nagtudlo si Jeroboam ug laing mga pari aron mag-alagad sa mga halaran sa mga diosdios ug alang sa pagsimba ug mga diosdios nga kanding ug baka nga iyang hinimo.
16: Sa laing bahin, kadtong nagmatinud-anon sa Ginoo nga Dios sa Israel gikan sa tanang banay sa Israel miadto usab sa Jerusalem aron paghalad ngadto sa Ginoo , ang Dios sa ilang katigulangan.
17: Kini sila nakapalig-on sa gingharian sa Juda ug sa pagkahari ni Rehoboam sulod sa tulo ka tuig kay sa maong gidugayon gisunod man nila ang gibuhat ni David ug ni Solomon.
18: Unya nangasawa si Rehoboam kang Mahalat nga anak ni Jerimot. Ang amahan ni Jerimot mao si David ug ang iyang inahan mao si Abihail nga anak ni Eliab nga anak ni Jesse.
19: Nanganak si Mahalat kang Jeus, kang Semarias ug kang Saham.
20: Nangasawa pa gayod si Rehoboam kang Maaca nga anak ni Absalom. Ug si Maaca nanganak kang Abias, Attai, Sisa ug kang Selomit.
21: Gihigugma ni Rehoboam si Maaca labaw sa tanan niyang mga asawa ug mga puyopuyo. May 18 siya ka asawa ug 60 ka puyopuyo ug may 28 siya ka anak nga lalaki ug 60 ka anak nga babaye.
22: Gitudlo ni Rehoboam si Abias nga anak ni Maaca ingon nga pangulo sa iyang mga igsoon kay maoy tuyo ni Rehoboam nga mahimong hari si Abias.
23: Busa nagmatngon siya ug iyang gikatag ang uban niyang mga anak sa nagkalainlaing dapit sa Juda ug sa Benjaminsa tanang siyudad nga kinutaan ug gihatagan niya sila sa tanan nilang gikinahanglan ug iya silang gipangitaag mga asawa.