1: O Ginoo , awiton ko kanunay ang imong gugma nga walay paglubad;
: sa tanang panahon isangyaw ko ang imong pagkamaunongon.
2: Nasayod ako nga ang imong gugma molungtad hangtod sa kahangtoran,
: ug ang imong pagkamaunongon walay pagkabalhin sama sa langit.
3: Miingon ka, Naghimo akog kasabotan uban sa tawo nga akong gipili;
: si David nga akong sulugoon akong gisaaran
4: Himoon kong maghari kanunay ang imong kaliwat
: ug patunhayon ko ang imong trono hangtod sa kahangtoran.
5: Nag-awit ang kalangitan sa katingalahang mga butang nga nabuhat mo;
: nag-awit sila, O Ginoo , sa imong pagkamaunongon.
6: Walay sama kanimo, O Ginoo , didto sa langit;
: walay langitnong binuhat nga sama kanimo.
7: Gitahod ka sa konseho sa mga dios
: ug gikahadlokan ka pag-ayo sa tanan nga nag-alirong kanimo.
8: O Ginoo , Dios nga Labing Gamhanan, walay sama kanimo kagamhanan;
: matinud-anon ka, O Ginoo , sa tanang butang.
9: Naghari ka sa gamhanang dagat;
: gipalinaw mo ang bangis nga mga balod niini.
10: Gidugmok mo ang mananap nga si Rahab ug gipatay mo kini;
: pinaagi sa imong dakong kusog gibuntog mo ang imong mga kaaway.
11: Imo ang kalibotan ingon man ang langit;
: ikaw ang nagbuhat sa kalibotan ug sa tanan nga anaa niini.
12: Gibuhat mo ang amihanan ug habagatan;
: ang Bukid sa Tabor ug ang Bukid sa Hermon nag-awit alang kanimo tungod sa kalipay.
13: Pagkagamhanan mo gayod!
: Pagkakusgan gayod nimo!
14: Ang katarong ug hustisya maoy patukoranan sa imong gingharian;
: ang gugma ug pagkamaunongon anaa sa tanan nga imong gibuhat.
15: O Ginoo , pagkamalipayon sa mga tawo nga nagsimba kanimo pinaagi sa mga awit;
: nga nagpuyo diha sa kahayag sa imong kaluoy.
16: Naglipay sila tibuok adlaw tungod kanimo
: ug nagdayeg kanimo kay ikaw maayo man.
17: Gihatagan mo kamig mga dagkong kadaogan;
: tungod sa imong gugma gipadaog mo kami
18: kay ikaw man, O Ginoo , ang nagpili sa among manlalaban;
: ikaw, ang Balaang Dios sa Israel, maoy naghatag kanamo sa among hari.
19: Sa usa ka panan-awon nga dugay na giingnan mo ang imong mga matinud-anong sulugoon,
: Gikoronahan ko ang usa ka tawong kusgan ug gamhanan;
: gihatag ko ang trono ngadto sa usa nga gipili ko gikan sa mga tawo.
20: Gipili ko si David, ang akong sulugoon,
: ug pinaagi sa pagdihog kaniyag balaang lana gihimo ko siya nga inyong hari.
21: Mag-uban kaniya kanunay ang akong kusog;
: ang akong gahom maghatag kaniyag kusog.
22: Dili gayod makabuntog kaniya ang iyang mga kaaway,
: ug ang mga daotan dili gayod makapakaulaw kaniya.
23: Dugmokon ko ang iyang mga kaaway
: ug patyon ang mga nasilag kaniya.
24: Higugmaon ko siya kanunay
: ug dili ko siya pakyason.
: Himoon ko siyang madaugon kanunay.
25: Padak-on ko ang iyang gingharian
: gikan sa Dagat sa Mediteraneo ngadto sa Suba sa Eufrates.
26: Moingon siya kanako,
: Ikaw akong amahan ug akong Dios,
: akong manlalaban ug manluluwas.
27: Himoon ko siyang akong kamagulangang anak nga lalaki,
: ang labing gamhanan sa tanang hari sa kalibotan.
28: Higugmaon ko siya kanunay,
: ug ang akong kasabotan uban kaniya
: molungtad hangtod sa kahangtoran.
29: Himoon ko nga sa kanunay may usa sa iyang mga kaliwat nga maghari,
: ug ang maong gingharian molungtad sama sa langit.
30: Apan kon dili motuman sa akong balaod ang iyang mga kaliwat
: ug dili magkinabuhi subay sa akong kasugoan,
31: kon isalikway nila ang akong mga kasugoan
: ug dili tumanon ang akong mga gimbut-an,
32: silotan ko sila tungod sa ilang mga sala
: ug kastigohon tungod sa ilang mga kalapasan.
33: Apan higugmaon ko si David kanunay
: ug dili ko pakyason ang gisaad ko kaniya.
34: Dili ko lapason ang akong kasabotan uban kaniya
: o bakwion ang bisan usa ka saad ko kaniya.
35: Sa akong ngalan, ako misaad ug kini ako gayong barogan;
: busa si David dili ko gayod bakakan.
36: Sa kanunay may usa sa iyang mga kaliwat nga maghari
: ug ang maong gingharian molungtad samtang modan-ag pa ang adlaw.
37: Motunhay kini sama sa bulan,
: sama nianang walay pagkausab nga saksi diha sa kalangitan.
38: Apan nasuko ka sa pinili mong hari;
: gibiyaan mo siya ug gisalikway.
39: Gisalikway mo ang kasabotan tali kanimo ug sa imong sulugoon,
: ug gilabay ang iyang korona ngadto sa lapok.
40: Gilumpag mo ang mga paril sa iyang siyudad,
: ug giguba mo ang iyang mga kota.
41: Gikawat ang iyang mga kabtangan ni bisan kinsa nga moagi didto;
: gibiaybiay siya sa iyang mga silingan.
42: Gipadaog mo ang iyang kaaway;
: gilipay mo silang tanan.
43: Gihimo mong walay kapuslanan ang iyang mga hinagiban,
: ug gipabuntog mo siya sa panggubatan.
44: Gikuhaan mo siya sa iyang harianong sitro,
: ug gipukan mo ang iyang trono ngadto sa yuta.
45: Gihimo mo siyang tigulang sa dili pa panahon
: ug gibulit mo siya sa kaulawan.
46: Hangtod kanus-a, O Ginoo , nga magtago ka gikan kanako?
: Hangtod ba sa kahangtoran?
: Hangtod kanus-a magsilaob nga daw kalayo ang imong kasuko?
47: Hinumdomi, O Ginoo , ang kamubo sa kinabuhi sa tawo;
: hinumdomi nga gibuhat mo ang tawo nga may kamatayon!
48: Kinsa may tawong dili mamatay?
: Unsaon man sa tawo paglikay sa Seol?
49: Ginoo , hain na man ang mga timaan sa imong gugma?
: Hain na man ang mga saad nga gihimo mo kang David?
50: Ayaw kalimot giunsa ako nga imong sulugoon pagbugalbugal nila
: ug giunsa ko pag-antos ang tanang pagbugalbugal sa ubang kanasoran.
51: Ang pinili mong hari, O Ginoo , gibiaybiay pag-ayo sa imong mga kaaway.
: Gibugalbugalan nila siya bisag asa siya padulong.
52: Dalaygon ang Ginoo hangtod sa kahangtoran!
: Amen! ug Amen!