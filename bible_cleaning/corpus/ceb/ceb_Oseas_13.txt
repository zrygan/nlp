1: Kaniadto, sa dihang mosulti ang banay ni Efraim,
: ang ubang mga banay sa Israel mangurog.
: Taas ang ilang pagtan-aw sa mga taga-Efraim.
: Apan ang katawhan nakasala kay gisimba man nila si Baal,
: ug tungod niini mamatay sila.
2: Ug karon ang katawhan nagpadayon sa pagpakasala.
: Nagbuhat silag mga hinulmang larawan,
: mga diosdios nga hinimo sa plata ug binuhat lamang sa tawo.
: Nag-ingon sila, Paghalad kamo niini.
: Ug nanghalok sa mga bulawang baka ang mga tawo!
3: Busa mahisama sila sa gabon sa kabuntagon,
: o sa yamog nga dali rang mahanaw,
: o uhot nga ipalid gikan sa giukanan,
: o aso nga moutbo gikan sa panghaw.
4: Ang Ginoo miingon, Ako, ang Ginoo nga inyong Dios,
: ang nagpagawas kaninyo gikan sa Ehipto.
: Wala kamoy laing giila nga Dios gawas kanako
: ug walay laing makaluwas kaninyo gawas kanako.
5: Ako ang nag-uban kaninyo didto sa kamingawan,
: sa yuta nga kanunay lamang nga uga.
6: Apan sa pagsulod ninyo sa maayong yuta,
: nangabusog ug nangatagbaw kamo.
: Nahimo kamong garboso ug nalimot kanako.
7: Busa sama sa liyon ug liyopardo,
: atangan ko kamo sa dalan.
8: Sama sa oso nga giilogag anak,
: dasmagan ko kamo ug ablihan ang inyong dughan.
: Ug sama sa usa ka liyon ug sa pintas nga mananap,
: wataswatason ko kamo.
9: Laglagon ko kamo, O katawhan sa Israel,
: ug wala gayoy makatabang kaninyo.
10: Kamong nag-ingon, Hatagi kamig hari ug mga pangulo,
: hain na man karon ang hari nga moluwas kaninyo,
: ug ang mga kadagkoan nga manalipod kaninyo?
11: Tungod sa akong kasuko
: gihatagan ko kamog mga hari,
: ug sa akong kapungot gikuha ko sila.
12: Gisulat diha sa talaan ang mga kalapasan sa Efraim
: ug kining tanan gitipigan.
13: May kahigayonan unta siya nga mabuhi,
: apan buangbuang siya kaayo kay wala kini niya pahimusli.
: Sama siya sa usa ka bata nga hapit na unta nga mahimugso,
: apan nagdumili sa paggula gikan sa tagoangkan.
14: Dili ko sila luwason gikan sa gahom sa Seol.
: Dili ko sila ilikay gikan sa gahom sa kamatayon.
: O kamatayon, ipadangat ang imong kalala!
: O Seol, ipadala ang imong gahom sa paglaglag!
: Dili ako maluoy kanila.
15: Bisag molambo pa siya sama sa bugang,
: ipadala ko gayod ang timog nga hangin nga gikan sa kamingawan,
: ug mohubas ang mga tinubdan sa tubig,
: ug hutdog kuha niini ang tanang butang nga bililhon.
16: Mag-antos ang Samaria sa silot sa iyang sala,
: kay misupil man siya sa iyang Dios;
: mapukan siya pinaagi sa espada,
: ug ang iyang kabataan wataswatason ug yasyason ang tiyan sa mga mabdos.