1: Ang Ginoo miingon na usab kang Jonas,
2: Lakaw ngadto sa dakong siyudad sa Ninibe ug isangyaw didto ang mensahe nga gitugyan ko kanimo.
3: Busa miadto si Jonas sa Ninibe. Ang Ninibe dako kaayong siyudad ug tulo ka adlaw ang pagbaktas tadlas niini.
4: Si Jonas misulod sa siyudad ug tapos sa usa ka adlawng pagbaktas miingon siya, Laglagon ang Ninibe tapos sa 40 ka adlaw!
5: Ang tanang tawo nga nagpuyo sa Ninibe mituo sa mensahe sa Dios ug nagpuasa sila. Ang tanang tawo, gikan sa labing inila ngadto sa labing timawa, nagbistig sako ilhanan sa ilang paghinulsol.
6: Sa pagkabalita niini sa hari sa Ninibe, mitindog siya gikan sa iyang trono. Unya gihukas niya ang iyang bisti, nagsul-ob siyag sako ug milingkod sa abo.
7: Ug nagpadala siyag pahibalo ngadto sa mga lumolupyo sa Ninibe. Siya miingon, Ako ug ang akong mga opisyal nagdili sa tanang tawo ug mananap sa pagkaon ug pag-inom.
8: Kinahanglan ang tanang tawo ug mananap magbistig sako. Ang tanan kinahanglan kinasingkasing nga mag-ampo sa Dios ug mamiya sa daotang pagkinabuhi
9: basin pag mausab ang laraw sa Dios ug dili na siya masuko kanato ug dili kita mangamatay!
10: Nakita sa Dios ang gibuhat nila ug nakita niya nga gibiyaan nila ang ilang daotang pagkinabuhi. Busa wala ipadayon sa Dios ang iyang laraw ug wala niya ipahamtang kanila ang makalilisang nga silot.