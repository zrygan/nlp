1: O Ginoo nga akong Dios,
: kanimo ako modangop aron imong panalipdan.
: Luwasa ako ug ilikay sa naglutos kanako
2: kay tingali unyag ila akong guyoron ug kuniskunison,
: sama sa himoon sa usa ka liyon
: ug walay makaluwas kanako.
3: O Ginoo nga akong Dios,
: kon nakasala man ako,
4: kon gibaslan ko mag daotan
: ang maayong binuhatan sa akong higala,
: ug sa walay katarongan gidaugdaog ko ang akong kaaway,
5: nan, ipagukod ako ug ipadakop kanila,
: aron patyon ug biyaang magbuy-od sa yuta.
6: Sa imong kasuko panimasli, O Ginoo ,
: ang kapintas sa akong mga kaaway!
: Lihok na, O Dios ko,
: ug tabangi ako,
: kay kaangayan man ang imong gipangita.
7: Busa tigoma, ang tanang katawhan libot kanimo,
: ug gikan sa imong trono sa langit harii sila.
8: Ikaw, O Ginoo , ang maghuhukom sa tanang katawhan.
: Ipakanaog ang imong hukom dapig kanako, O Ginoo ,
: sumala sa akong pagkamatarong ug sa akong kaligdong.
9: Hunonga ang binuhatan sa mga tawong daotan,
: ug gantihi ang mga maayo kay Dios ka nga matarong
: ug nasayod sa hunahuna ug sa tinguha sa mga tawo.
10: Ang Dios akong tigpanalipod;
: luwason niya ang mga matarong.
11: Ang Dios matarong nga maghuhukom
: ug kanunayng nagsilot sa mga daotan.
12: Kon ang mga tawo dili maghinulsol,
: bairon sa Dios ang iyang espada.
: Ang pana niya iyang giandam ug gibingat.
13: Giandam na niya ang iyang mga hinagiban nga lantip kaayo.
: Ang nagdilaab nga udyong iya nang gitaod sa iyang pana.
14: Ang tawong daotan naghunahunag daotan;
: naglaraw ug kasamok ug nagsultig mga bakak.
15: Nagkalot siyag gahong
: apan siya hinuoy naunay pagkahulog!
16: Maunay siya sa iyang kadaotan
: ug mahiagom sa iyang kabangis.
17: Pasalamatan ko ang Ginoo tungod sa iyang pagkamatarong;
: awitan kog mga pagdayeg ang ngalan sa Ginoo nga Labing Halangdon.