1: Didto sa Tolda nga Tagboanan gitawag sa Ginoo si Moises ug giingnan,
2: Ingna ang mga Israelita nga kon maghalad sila kanakog mananap kinahanglan nga ang ihalad nila baka o karnero o kanding ba kaha.
3: Kon baka ang himoong halad-sinunog, kinahanglan nga kini laki ug walay tatsa. Adto niya kini ihalad sa pultahan sa Tolda nga Tagboanan aron dawaton siya sa Ginoo .
4: Itapion niya ang iyang kamot sa ulo sa mananap nga ihalad ug dawaton kini ingon nga halad sa pagpapas sa iyang sala.
5: Unya ihawon niya ang toro nga baka sa atubangan sa Ginoo ug ang dugo niini ihalad sa mga anak ni Aaron nga mga pari ngadto sa Ginoo . Isablig nila ang dugo libot sa halaran nga anaa sa pultahan sa Tolda nga Tagboanan.
6: Pagkahuman niini, panitan niya ang iyang halad nga sunogonon ug hiwahiwaon.
7: Unya maghaling ug kalayo ang mga pari nga mga anak ni Aaron diha sa halaran ug sugnoran nila kinig kahoy.
8: Unya ang hiniwahiwa nga halad lakip ang ulo ug ang tambok niini ipahiluna sa mga anak ni Aaron nga mga pari diha sa kalayo.
9: Apan hugasan sa naghalad ang sulod sa ginhawaan ug ang mga paa niini. Unya ilakip kini sa pari pagsunog diha sa halaran. Kini usa ka humot nga halad-sinunog alang sa Ginoo .
10: Kon karnero o kanding ang ihalad, kinahanglan nga kini laki ug walay tatsa.
11: Ihawon niya kini sa amihanang dapit sa halaran sa atubangan sa Ginoo ug ang dugo niini isablig sa mga pari libot sa halaran.
12: Human niya kini hiwahiwaa, sunogon kini sa pari uban sa ulo ug sa tambok niini.
13: Apan kinahanglan nga ang sulod sa ginhawaan ug ang mga paa hugasan niya ug ilakip kini pagsunog didto sa halaran. Kini usa ka humot nga halad-sinunog alang sa Ginoo .
14: Kon langgam ang iyang ihalad sa Ginoo , kinahanglan nga kini tukmo o kuyabog nga salampati.
15: Dad-on kini sa pari ngadto sa halaran ug kuhaag ulo pinaagi sa paglubag sa liog niini ug unya sunogon ang ulo diha sa halaran. Ang dugo hutdon sa pagpatulo diha sa kiliran sa halaran.
16: Kuhaan niya kining balhibo ug pabawnan ug ang sulod ilabay sa butanganan sa abo tupad sa halaran dapit sa silangan.
17: Pikason niya ang langgam pinaagi sa pagbitad sa mga pako apan kinahanglan nga dili kini mabulag. Unya sunogon kini sa pari diha sa halaran. Kini usa ka humot nga halad-sinunog alang sa Ginoo .