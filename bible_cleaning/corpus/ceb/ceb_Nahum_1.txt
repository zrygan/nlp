1: Mao kini ang gipamulong bahin sa Ninibe sumala sa panan-awon nga nakita ni Nahum nga taga-Elcos.
2: Ang Ginoo nga Dios igihan ug tigpanimalos;
: panimaslan niya ang iyang mga kaaway.
3: Dili dali masuko ang Ginoo ,
: apan gamhanan siya kaayo
: ug kastigohon gayod niya ang mga malapason.
: Moagi siya tadlas sa alimpulos ug sa bagyo,
: ug ang panganod mao ang abog sa iyang mga tiil.
4: Badlongon niya ang dagat ug pahubson kini,
: ingon man ang tanang kasubaan;
: mahanaw ang kabantog sa Basan ug sa Carmel
: ug mawagtang ang katahom sa Lebanon.
5: Sa iyang atubangan, matay-og ang kabukiran
: ug matunaw ang kabungtoran;
: mokurog ang yuta ingon man ang kalibotan,
: ug ang tanan nga nagpuyo niini.
6: Kinsay makaharong sa iyang kasuko
: ug makaantos sa iyang kapungot?
: Gibubo niya ang iyang kaligutgot sama sa kalayo,
: ug gipamulpog niya ang mga bato.
7: Ang Ginoo maayo,
: dalangpanan siya panahon sa kalisdanan,
: ug amomahon niya kadtong modangop kaniya.
8: Apan sama sa lunop puohon niya ang iyang mga kaaway,
: ug gukdon niya sila ngadto sa kangitngitan.
9: Unsay inyong gilaraw batok sa Ginoo ?
: Puohon kamo niya;
: dili kinahanglan nga kaduhaon niya pagpanimalos ang iyang mga kaaway.
10: Sama sa mga sampinit ug sa uga nga dagami,
: ut-oton sa kalayo kamong mga palahubog.
11: Dili ba gikan man kanimo, Ninibe,
: ang tawo nga naglaraw ug daotan batok sa Ginoo ?
12: Mao kini ang giingon sa Ginoo ngadto sa iyang katawhan,
: Bisag gamhanan ug daghan ang mga taga-Asiria,
: pamatyon ko sila ug puohon.
: Bisag gikastigo ko kamo kaniadto
: dili ko na kamo kastigohon.
13: Ug karon tangtangan ko kamo sa yugo sa inyong kaaway,
: ug bugtoon ko ang inyong mga gapos.
14: Naghatag ug sugo ang Ginoo bahin sa taga-Asiria
: Dili kamo makabaton ug mga kaliwat nga maoy mopadayon sa inyong ngalan;
: dugmokon ko ang kinulit ug hinulma nga mga larawan diha sa templo sa inyong mga diosdios.
: Akoy mohimo sa inyong lubnganan
: kay daotan man kamo.
15: Tan-awa, may usa ka mensahero nga nagsingabot latas sa kabungtoran
: nga nagdala sa maayong balita ug nagsangyaw sa kalinaw!
: Himoa ang imong mga kasaulogan, O Juda,
: ug tumana ang imong mga panaad,
: kay hapit na gayod mosulong kanimo ang mga daotan
: ug mapuo sila sa hingpit.