1: Sa ika-18 nga tuig sa paghari ni Josafat sa Juda, si Joram nga anak ni Ahab nahimong hari sa Israel. Didto siya mipuyo sa Samaria ug naghari sa sulod sa 12 ka tuig.
2: Gihimo niya ang daotan sa atubangan sa Ginoo . Hinuon dili siya sama kadaotan sa iyang amahan ug inahan kay gikuha man niya ang sagrado kunohayng haligi ni Baal nga gihimo sa iyang amahan.
3: Apan nagpadayon pa siya pagsunod sa daotang buhat ni Jeroboam nga anak ni Nebat ug gipangulohan niya ang Israel sa pagpakasala ug wala siya mobiya niini.
4: Niadtong panahona, si Mesa nga hari sa Moab, namuhig daghang mga karnero. Matag tuig mohatag siya sa hari sa Israel ug 100,000 ka nating karnero ug mga balhibo gikan sa 100,000 ka laking karnero.
5: Apan sa pagkamatay ni Hari Ahab, si Mesa mialsa batok sa hari sa Israel.
6: Busa si Hari Joram migawas sa Samaria ug gitigom niya ang tibuok Israel.
7: Ug gipasugoan niya si Josafat, ang hari sa Juda, nga ang hari sa Moab mialsa batok kaniya ug nga buot siyang masayod kon makig-abin ba kaniya ang hari sa Juda sa pagpakiggubat sa Moab. Ug si Josafat miingon, Makig-abin ako kanimo. Andam ako ug ang akong katawhan ingon man ang akong mga kabayo.
8: Unya miingon siya, Asa man kita moagi sa atong pagsulong?
: Si Joram mitubag, Adto sa kamingawan sa Edomea.
9: Busa ang hari sa Israel mikuyog sa hari sa Juda ug sa hari sa Edomea. Ug tapos sa pito ka adlaw nilang baktas, nakabsan silag tubig alang sa kasundalohan ug sa mga kahayopan nga gikargahan sa ilang mga dad-onon.
10: Unya ang hari sa Israel miingon, Kitang tulo ka hari gitugyan sa Ginoo ngadto sa hari sa Moab!
11: Si Josafat miingon, Wala bay propeta sa Ginoo dinhi nga atong kapakisayran?
: Unya usa ka opisyal sa hari sa Israel ang miingon, Ania dinhi magpuyo si Eliseo nga anak ni Safat. Kaniadto siya maoy luyoluyo ni Elias.
12: Si Josafat miingon, Nasayod siya sa kabubut-on sa Ginoo . Busa ang hari sa Israel ug si Josafat ug ang hari sa Edomea miadto kang Eliseo.
13: Si Eliseo miingon sa hari sa Israel, Nganong tabangan ko man kamo? Adto pakitabang sa mga propeta sa imong amahan ug sa imong inahan.
: Apan ang hari sa Israel nga si Joram miingon kaniya, Ang Ginoo mao ang nagtugyan kanamong tulo ka hari ngadto sa hari sa Moab.
14: Si Eliseo miingon, Gipanumpa ko sa Ginoo nga buhi, kaniya nga maoy akong gialagaran, nga kondili pa tungod sa akong pagtamod kang Josafat, ang hari sa Juda, dili unta ako motagad kanimo.
15: Apan karon dad-i akog usa ka magtutogtog sa alpa.
: Sa dihang mitugtog na kini, mikunsad kang Eliseo ang gahom sa Ginoo .
16: Ug si Eliseo miingon, Nag-ingon ang Ginoo , Pun-on kog tubig kining nauga nga mga sapa.
17: Bisag walay ulan o hangin, mapuno ug tubig ang mga naugang sapa aron kamo makainom niini ingon man ang inyong mga kahayopan.
18: Alang sa Ginoo gamay ra kining butanga. Itugyan usab niya kaninyo ang mga taga-Moab
19: ug mabuntog ninyo ang tanang siyudad nga kinutaan. Pamutlon ninyo ang tanang maayong kahoy ug sap-ongan ang mga tuboran sa tubig ug daoton ang tanang maayong yuta pinaagi sa pagtabon niinig mga bato.
20: Sa pagkasunod buntag, sa panahon nga gihalad ang mga mananap, mitungha ang tubig gikan sa Edomea ug ang tibuok nasod napuno sa tubig.
21: Sa dihang nakabalita ang taga-Moab nga misulong kanila ang tulo ka hari, gipatawag nila ngadto sa panggubatan ang tanan nga angayan mahimong sundalo gikan sa labing batan-on ngadto sa labing tigulang ug gipaasdang sila sa panggubatan.
22: Ug sa pagbangon nila sayo sa pagkasunod buntag misidlak ang adlaw ibabaw sa tubig ug nakita sa taga-Moab ang tubig sama kapula sa dugo.
23: Sila miingon, Dugo man kini! Tingalig nag-away ug nagpinatyanay ang mga hari ug ang ilang kasundalohan. Busa ilogon ta ang mga kabtangan nila.
24: Apan sa pagsulong nila sa kampo sa Israel, giataki sila sa mga Israelita ug nanagan sila. Mipadayon pagdasdas ang mga Israelita ug gipamatay nila ang mga taga-Moab.
25: Ug gilumpag nila ang mga siyudad ug gisabwagan nilag bato ang tanang tabunok nga yuta hangtod nga natabonan kini. Gisap-ongan nila ang tanang tuboran sa tubig ug gipamutol ang tanang maayong kahoy. Ang Kir-hareset na lamang ang nahibilin ug gipalibotan kini sa mga tiglambuyog ug gibuntog.
26: Sa dihang nakita sa hari sa Moab nga lupig siya sa away, gidala niya ang 700 ka sundalo aron modangop sila sa hari sa Aram apan wala sila molampos.
27: Busa gihalad niya ang iyang kamagulangan nga anak nga mao untay mopuli kaniya paghari. Gihalad niya siya ibabaw sa kota ingon nga halad-sinunog. Gikaligutgotan pag-ayo sa katawhan sa Moab ang mga Israelita ug namauli ang mga Israelita sa ilang nasod.