1: Busa mosaka ako sa bantayang tore,
: ug paaboton kog unsay isulti sa Ginoo kanako bahin sa akong mulo.
2: Unya mitubag kanako ang Ginoo
: Klaroha pagsulat ang panan-awon diha sa mga papan
: aron makalikay ang makabasa niini.
3: Kay may panahon nga gitakda alang sa katumanan sa panan-awon,
: ug mahitabo gayod kini.
: Busa bisag morag dugay kining matuman,
: paabota lang kay moabot gayod kini.
4: Ug mao kini ang mensahe,
: Kadtong mga daotan dili mabuhi,
: apan ang mga matarong mabuhi kay matinumanon man sila sa Dios!
5: Ang bahandi malimbongon.
: Ang mga tawong hakog mapahitas-on ug dili mahimutang.
: Ang ilang kadalo walay pagkatagbaw sama sa kamatayon.
: Buot nilang panag-iyahon ang kanasoran
: aron pagtagbaw sa ilang kaugalingon.
6: Busa motulisok ang mga dinaugdaog sa mga nagdaugdaog kanila ug moingon,
: Alaot kamo, O mangingilog ug bahandi!
: Magpadayon ba kamo pagpadato sa inyong kaugalingon
: pinaagi sa pagpugos sa pagpabayad sa mga nakautang kaninyo?
7: Apan sa dili pa kamo masayod,
: kamo nga nakabuntog sa uban makautang usab ug mapugos pagbayad ug tubo.
: Ang mga kaaway mangabot ug mopakurog kaninyo
: ug ila kamong bihagon.
8: Kay daghan mang nasod ang gitulisan ninyo,
: daghan usab ang motulis kaninyo tungod sa daghan ninyong gipamatay,
: ug sa inyong pag-among-among sa mga siyudad ug sa mga lumolupyo niini.
9: Alaot ang tawong nadato sa daotang paagi,
: ug nagtukod ug habog nga balay aron paglikay sa kadaot!
10: Nagpakaulaw ka lamang sa imong banay
: tungod sa imong pagpatay sa daghang katawhan;
: sama rag nag-unay ka paghunos sa imong kinabuhi.
11: Kay mosinggit unya ang bato nga anaa sa imong bungbong,
: ug motubag usab ang salagunting.
12: Alaot ang nagtukod ug lungsod pinaagi sa pag-ula ug dugo,
: ug nagtukod ug siyudad sa paaging daotan!
13: Dili ba pagbuot man sa Ginoo nga Labing Gamhanan
: nga masunog ang gihagoan sa katawhan,
: ug makawang ang tanan nga ilang gipaningkamotan?
14: Kay ingon nga ang dagat mapuno sa tubig,
: malukop usab ang kalibotan sa kahibalo sa himaya sa Ginoo .
15: Alaot ang tawo nga tungod sa iyang kasuko nagpainom sa iyang isigkatawo,
: hangtod nga kini mahubog pag-ayo ug maghubo na lang!
16: Mahiagom ka unya sa mga kaulawan inay sa mga pagdayeg.
: Ikaw maoy angay nga moinom hangtod nga magsusapinday ka na!
: Patilawon ka unya ni Yahweh sa iyang kupa sa kasuko
: ug mahiagoman mo ang kaulawan!
17: Giputol mo ang mga kahoy sa kalasangan sa Lebanon;
: karon putlon ka usab.
: Gipamatay mo ang mga mananap;
: karon lisangon ka sa mga mananap.
: Nahitabo kini tungod sa mga pagpatay nga imong nahimo,
: ug sa kabangis nga imong gipakita sa katawhan sa kalibotan ug sa mga siyudad niini.
18: Unsay kapuslanan sa diosdios nga binuhat lamang sa tawo?
: Tinubdan kini sa mga bakak!
: Nganong saligan man sa tawo ang amang nga diosdios nga iya rang binuhat?
19: Alaot ang moingon ngadto sa usa ka kinulit nga kahoy, Pagmata na!
: ug moingon ngadto sa usa ka kinulit nga bato, Bangon na!
: makahatag ba kinig pagpadayag?
: Gihal-opan lamang kinig bulawan ug plata,
: ug dili kini moginhawa.
20: Apan ang Ginoo anaa sa iyang balaang Templo;
: kinahanglang maghilom ang tanang kayutaan diha sa iyang atubangan.