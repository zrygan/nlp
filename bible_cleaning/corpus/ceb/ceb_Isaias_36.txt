1: Sa ika-14 nga tuig sa paghari ni Ezequias sa Juda, gisulong ni Senakerib nga hari sa Asiria ang mga kinutaang siyudad sa Juda ug nailog niya kining tanan.
2: Unya samtang si Senakerib didto sa Lakis, gisugo niya ang labaw niyang opisyal sa pag-adto sa Jerusalem aron pagpaampo kang Hari Ezequias. Miadto ang opisyal kinuyogan sa daghang mga sundalo. Ug samtang nagtindog siya duol sa agianan sa tubig sa lanaw nga didto ibabaw sa dalan paingon sa uma nga ginganlag Uma sa Maglalaba,
3: misugat si Eliakim kaniya. Si Eliakim anak ni Hilkias ug maoy gitugyanan ni Hari Ezequias sa pagdumala sa palasyo. Sa pag-adto ni Eliakim sa opisyal, giubanan siya ni Sebna, ang sekretaryo sa palasyo ug ni Joas, ang tigbalita nga anak ni Asaf.
4: Giingnan sila sa opisyal, Ingna ninyo si Ezequias nga ang gamhanang hari sa Asiria nag-ingon: Unsa bay imong gisaligan?
5: Nagtuo ka ba nga ang gubat mahimo lamang daugon pinaagi sa pulong? Kinsa bay imong gisaligan nga misukol ka man kanako?
6: Nagsalig ka ba sa Ehipto nga sama sa basag nga bagakay nga makasamad sa kamot sa tawong mogunit niini? Ingon niana ang hari sa Ehipto ngadto sa mosalig kaniya.
7: Apan kon moingon ka nga nagsalig kamo sa Ginoo nga inyong Dios, dili ba siya mao ang Dios nga gisimba didto sa mga halaran sa kabungtoran nga gipangguba ni Ezequias ug unya giingnan niya ang katawhan sa Juda ug sa Jerusalem sa pagsimba diha sa usa ka halaran lamang?
8: Lakaw ngari kay makigsabot ako kanimo sa ngalan sa akong agalon, ang hari sa Asiria. Hatagan ko ikaw ug 2,000 ka kabayo kon ikaw may samang gidaghanong sundalo nga mokabayo niini.
9: Unsaon mo man sa pagbuntog bisan sa labing ubos nga opisyal sa akong agalon nga nagsalig ka man lang sa mga karwahi ug sa mga sundalo nga ihatag kanimo sa Ehipto?
10: Nagtuo ka ba nga wala ako sugoa sa Ginoo pag-anhi dinhi aron paglaglag niining nasora? Giingnan ako niya, Sulonga ug gun-oba kining nasora.
11: Unya ang opisyal giingnan nila ni Eliakim, Sebna ug Joas, Palihog, sulti kanamo sa pinulongan nga Aramaico kay makasabot man kami niini. Ayaw pagsulti kanamo sa sinultihan nga Hebreo kay hidunggan ug hisabtan kita sa mga tawo nga anaa sa paril.
12: Apan ang opisyal mitubag, Wala kami sugoa sa among agalon aron pagsulti niini ngadto sa imong agalon ug kanimo lamang kondili ngadto usab sa mga tawo nga anaa naglingkod sa paril nga sama kaninyo silotan gayod ug pakan-on sa kaugalingon nilang tai ug paimnon sa kaugalingon nilang ihi.
13: Unya mitindog ang opisyal ug misinggit sa sinultihang Hebreo, Pamati kamo sa giingon sa Hari sa Asiria!
14: Nag-ingon siya, Ayaw kamo palimbong ni Ezequias kay dili siya makaluwas kaninyo.
15: Ayaw ninyo siya tuohi kon moingon siya, Luwason kita sa Ginoo . Dili mahitabo nga mailog kining siyudara sa hari sa Asiria.
16: Ayaw kamo pagtuo kang Ezequias. Ang hari sa Asiria nagmando kaninyo nga dili na lang kamo mosukol ug moampo na lang hinuon kay tagsatagsa kaninyo makakaon sa bunga sa inyong kaparasan ug kaigosan ug makainom usab sa tubig sa inyong mga atabay
17: hangtod nga dad-on na kamo ngadto sa usa ka yuta nga sama niining yutaayuta nga daghag trigo, bino, kalan-on ug kaparasan.
18: Ayaw gayod kamo padani ni Ezequias kon moingon siya, Luwason kita sa Ginoo . May dios ba sa bisan unsang nasod nga nakaluwas sa maong nasod gikan sa gahom sa hari sa Asiria?
19: May nahimo ba ang mga dios sa Hamat, sa Arfad ug sa Sefarbaim? Nakaluwas ba sila sa Samaria gikan sa akong gahom?
20: Kinsa man sa mga dios niining mga nasora ang nakaluwas kanila gikan sa akong gahom? Sama kanila, ang Ginoo dili usab makaluwas sa Jerusalem.
21: Apan wala sila motubag niini kay gidid-an man sila ni Hari Ezequias sa pagtubag.
22: Unya gigisi nila ni Eliakim, Sebna ug Joas ang ilang bisti ug miadto sila kang Ezequias ug gisugilon nila kaniya ang gisulti sa labawng opisyal sa kasundalohan sa Asiria.