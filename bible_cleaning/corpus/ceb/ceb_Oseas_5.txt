1: Pamatia kini, O mga pari!
: Paminaw, O katawhan sa Israel!
: Patalinghog, O mga kaliwat sa hari!
: Kamo ang angay nga silotan
: kay nahimo man kamong usa ka lit-ag didto sa Mispa,
: ug pukot nga gitaktak didto sa Bukid sa Tabor.
2: Ug gipaladman ninyo ang gahong sa siyudad sa Shitim,
: apan kastigohon ko kamong tanan.
3: Nasayod ako sa Efraim,
: ug dili makatago kanako ang Israel.
: Ang Efraim wala magmatinud-anon;
: ug ang katawhan sa Israel dili na takos mosimba kanako.
4: Ang ilang binuhatan nagpugong kanila sa pagbalik ngadto sa Dios.
: Anaa kanila ang kaulagan sa pagsimbag mga diosdios,
: ug wala sila makaila sa Ginoo .
5: Ang garbo sa katawhan sa Israel maoy misaksi batok kanila.
: Madagma ang Efraim tungod sa ilang sala;
: madagma usab uban kanila ang Juda.
6: Mangita sila sa Ginoo aron ihalad kaniya ang ilang kahayopan,
: apan dili nila siya makaplagan kay mitalikod na man siya kanila.
7: Giluiban nila ang Ginoo
: ug dili siya maoy tag-iya sa ilang mga anak.
: Busa karon laglagon sila sa hingpit uban sa ilang kaumahan.
8: Patingoga ang budyong didto sa Gibeah
: ug ang trumpeta didto sa Rama.
: Isangyaw ang pasidaan sa gubat didto sa Bet-aben;
: pangandam, O mga taga-Benjamin!
9: Magun-ob ang Efraim sa adlaw sa pagsilot;
: taliwala sa kabanayan sa Israel ipahayag ko nga kini mahitabo gayod.
10: Ang Ginoo miingon,
: Ang mga kadagkoan sa Juda nahisama sa mga mangingilog ug yuta;
: ibubo ko kanila ang akong kapungot ingon sa baha.
11: Gidaugdaog ang Efraim
: ug nawad-an siyag yuta nga iyaha gayod unta,
: kay nagpakitabang man siya niadtong wala gayoy ikatabang.
12: Busa ngadto sa Efraim,
: mokutkot ako sama sa anunugba,
: ug ngadto sa Juda,
: moguba ako sama sa anay.
13: Sa dihang nakita sa Efraim ang iyang sakit,
: ug nakita sa Juda ang iyang samad,
: midangop sa Asiria ang Efraim ug nagpakitabang sa gamhanang hari,
: apan ang hari dili makaayo o makatambal sa ilang samad.
14: Apan mahisama ako sa liyon ngadto sa Efraim ug sa Juda.
: Ako mismo mokuniskunis ug motalikod kanila;
: mobihag ako ug wala gayoy makaluwas kanila.
15: Biyaan ko sila hangtod nga moila na sila sa ilang sala ug mangita kanako.
: Tungod sa ilang kalisdanan motuaw sila kanako.