1: Ang Ginoo miingon kang Moises ug kang Aaron,
2: Ipha ang mga anak ni Kohat nga kaliwat ni Levi sumala sa ilang tagsatagsa ka panimalay.
3: Ang ilakip pag-ihap mao kadtong nagpanuigon gikan sa 30 ka tuig ngadto sa 50 ka tuig nga makahimo sa pag-alagad didto sa Tolda nga Tagboanan.
4: Ang buluhaton sa mga anak ni Kohat mao ang pag-atiman sa labing balaang mga butang.
5: Kon molakaw na ang mga Israelita, mosulod si Aaron ug ang iyang mga anak sa Tolda nga Tagboanan ug tangtangon nila ang tabil niini ug itabon kini sa Sudlanan sa Kasabotan.
6: Unya tabonan nila kinig tabon nga hinimo gikan sa panit sa kanding. Human niini, tabonan pa gayod nila kini ug panapton nga asul ug unya itaod ang mga yayongan.
7: Hapinan usab nilag panaptong asul ang lamisa nga butangan sa pan nga simbolo sa iyang presensya. Unya ipamutang nila ang mga plato, ang mga sudlanan sa insenso, mga panaksan ug ang mga sudlanan sa halad nga ilimnon. Ibutang usab kanunay diha sa lamisa ang pan nga simbolo sa presensya sa Ginoo .
8: Human niini, tabonan kini ug panapton nga pula ug unya tabonan pa gayod ug panit sa kanding sa dili pa ipamutang ang mga yayongan.
9: Ang butanganag suga tabonan usab nilag panaptong asul lakip ang mga suga niini, ang mga igpapalong ug ang mga sudlanan sa agiw ug lana.
10: Puston usab nila kini ug panit sa kanding ug unya ibutang sa yayongan.
11: Hapinan usab nilag panaptong asul ang bulawang halaran ug tabonan kini ug panit sa kanding ug unya ibutang ang mga yayongan niini.
12: Ug kuhaon nila ang tanang galamiton sa pag-alagad nga gigamit diha sa Balaan nga Dapit ug puston kini sa panapton nga asul ug unya tabonag panit sa kanding. Tapos niini, ibutang kini sa yayongan.
13: Unya kuhaan nilag agiw ang halaran ug hapinan nila kinig panaptong tapol.
14: Unya ibutang nila diha niini ang tanang galamiton sa halaran nga gigamit sa pagsimba: ang sanggaanan sa baga, ang mga tinidor, ang mga pala ug ang mga planggana. Tabonan nila kinig panit sa kanding ug ibalhog nila ang mga yayongan niini.
15: Human mataboni ni Aaron ug sa iyang mga anak ang sangtuario ug ang mga galamiton niini ug sa dihang andam na ang katawhan sa pagpanglakaw, manuol ang mga anak ni Kohat aron pagyayong niini. Apan kinahanglan nga dili nila hikapon ang sagradong mga butang aron dili sila mangamatay. Mao kini ang mga butang sa Tolda nga Tagboanan nga dad-on sa mga anak ni Kohat.
16: Si Eleazar nga anak ni Aaron maoy mag-atiman sa lana alang sa suga ingon man sa humot nga insenso, sa naandang halad nga uhay ug sa lana nga igdidihog. Siya ang tigdumala sa pag-atiman sa tibuok Tolda ug sa tanang kasangkapan niini.
17: Ang Ginoo miingon kang Moises ug kang Aaron,
18: Ayaw puoha ang kaliwat ni Kohat,
19: hinuon kaluy-i sila ug ayaw sila ipapatay inigduol nila sa balaang mga butang. Mosulod si Aaron ug ang iyang mga anak sa Tolda nga Tagboanan ug tugyanan nila ang tagsatagsa ka kaliwat ni Kohat sa ilang buluhaton ug dad-onon.
20: Apan ayaw pasudla ang mga kaliwat ni Kohat aron pagtan-aw sa mga balaang butang bisag makadiyot lamang aron dili sila mangamatay.
21: Ang Ginoo miingon kang Moises,
22: Ipha ang mga anak ni Gerson sumala sa ilang tagsatagsa ka panimalay.
23: Kadto rang nagpanuigon gikan sa 30 ngadto sa 50 ka tuig nga mahimong makaalagad didto sa Tolda nga Tagboanan ang ilakip pag-ihap.
24: Ang ilang buluhaton mao kini
25: silay magdala sa mga tabil sa Tolda ingon man sa Tolda nga Tagboanan uban sa tabon niini. Dad-on usab nila ang tabon nga hinimo gikan sa panit sa kanding nga gitabon sa tabon sa Tolda nga Tagboanan, ang tabil sa pultahan niini,
26: ingon man ang mga tabil sa hawanan, ang tabil sa pultahan sa hawanan nga naglibot sa Tolda sa halaran ug ang mga higot niini lakip ang tanang galamiton nga apil niini.
27: Si Aaron ug ang iyang mga anak maoy mangulo sa kaliwat ni Gerson ug ikaw maoy maghatag kanila sa tanan nilang dad-onon.
28: Mao kini ang buluhaton sa mga panimalay sa mga anak ni Gerson didto sa Tolda nga Tagboanan. Si Itamar nga anak ni Aaron nga pari maoy mangulo kanila.
29: Ug ipha usab ang mga anak ni Merari sumala sa ilang tagsatagsa ka panimalay
30: gikan sa nagpanuigon ug 30 ngadto sa 50 ka tuig nga mahimong makaalagad didto sa Tolda nga Tagboanan.
31: Ang ilang dad-onon mao ang gambalay sa Tolda uban sa mga tukod niini, ang mga haligi, ang mga sukaranan,
32: ang mga haligi sa hawanan uban sa mga sukaranan niini, ang mga ugsok ug ang mga higot lakip ang tanang galamiton labot niining tanan. Iapod-apod kanila ang ilang dad-onon.
33: Mao kini ang buluhaton sa mga anak ni Merari didto sa Tolda nga Tagboanan ug si Itamar nga anak sa pari nga si Aaron maoy magdumala kanila.
3448: Aron pagtuman sa mando sa Ginoo , si Moises, si Aaron ug ang mga pangulo sa katawhan naghimog pag-ihap sa tulo ka banay sa mga Levita: kang Kohat, kang Gerson ug kang Merari. Gihimo nila kini pinaagi sa matag panimalay ug gilista ang tanang lalaki nga nagpanuigon gikan sa 30 ngadto sa 50 ka tuig nga makahimo sa pagtrabaho sa Tolda nga Tagboanan
: sa banay ni Kohat, 2,750;
: sa banay ni Gerson, 2,630 ug
: sa banay ni Merari, 3,200.
: Ang tanan miabot ug 8,580 ka tawo.
49: Ang matagusa kanila gihatagag buluhaton ug giihap sumala sa sugo sa Ginoo kang Moises.