1: Nagsulti ang Ginoo , ang Labing Gamhanang Dios,
: ug gisangpit niya ang tibuok kalibotan, gikan sa sidlakan ngadto sa kasadpan.
2: Ang Dios nagdan-ag gikan sa Sion,
: ang siyudad nga hingpit sa iyang katahom.
3: Moanhi ang atong Dios ug dili siya magpakahilom;
: sa atubangan niya may kalayong nagdilaab
: ug gilibotan siya sa kusog nga bagyo.
4: Gisangpit niya ang kalangitan ug ang yuta
: aron makasaksi sa paghukom niya sa iyang katawhan.
5: Nag-ingon siya, Kamong katawhan nga matinumanon kanako, pagtigom kamo sa akong atubangan,
: kamong nakigsaad kanako pinaagi sa paghalad ug mananap nga sunogon.
6: Ang kalangitan nagpadayag sa pagkamatarong sa Dios
: kay siya man mismo ang maghuhukom!
7: Nag-ingon ang Dios, Pamati kamo akong katawhan kay mosulti ako!
: Mosaksi ako batok kanimo, Israel.
: Ako ang Dios, ang imong Dios!
8: Dili ko kamo badlongon tungod sa inyong mga halad
: ug sa mga halad nga sinunog nga kanunay ninyong gihalad kanako.
9: Wala ko kinahanglana ang mga torong baka sa inyong kaumahan
: o ang mga kanding sa inyong toril;
10: kay akoa man ang tanang mananap sa kalasangan
: lakip ang mga baka sa linibong kabungtoran.
11: Ang tanang langgam akoa usab
: ingon man ang tanang mananap sa kapatagan.
12: Kon gutomon ako, dili ko kamo pahibaloon,
: kay akoy tag-iya sa kalibotan ug sa tanang butang.
13: Mokaon ba gud akog karne sa baka
: o moinom sa dugo sa kanding?
14: Ang mga pagpasalamat maoy angay ninyong ihalad sa Dios;
: ihatag sa Labing Gamhanan ang tanang halad nga inyong gisaad.
15: Sangpita ako panahon sa kalisdanan
: ug luwason ko kamo ug daygon ninyo ako.
16: Apan nag-ingon ang Dios ngadto sa mga daotan,
: Nganong naglitok pa kamo sa akong mga sugo?
: Nganong naghisgot pa kamo sa akong kasabotan?
17: Dili kamo gusto nga akong pantonon,
: ug gisalikway ninyo ang akong mga sugo.
18: Nakighigala kamo sa mga kawatan nga inyong gikatagbo,
: ug nakighugoyhugoy kamo sa mga mananapaw.
19: Andam kamo kanunay sa pagsultig daotan,
: ug dili gayod kamo magpanuko sa pagpamakak.
20: Andam kamo sa pagpasangil sa inyong igsoon
: ug pagbutangbutang kaniya.
21: Gibuhat ninyo kining tanan ug nagpakahilom lamang ako,
: busa naghunahuna kamo nga ako sama usab kaninyo.
: Apan karon badlongon ko kamo
: ug sayran ko kamo sa walay lipudlipod.
22: Pamatia ninyo kini, kamong wala magtagad kanako,
: kay kon dili, laglagon ko kamo
: ug walay makaluwas kaninyo.
23: Ang nagpasalamat kanako ingon nga iyang halad nagpasidungog kanako;
: ug akong luwason ang tanan nga nagtuman kanako.