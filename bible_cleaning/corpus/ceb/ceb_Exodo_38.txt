1: Unya naghimo si Besalel ug halaran nga kahoyng acasia aron sunogan sa mga halad. Kwadrado kini nga may 2.2 ka metros ang gitas-on ingon man ang gilapdon ug 1.3 ka metros ang gihabugon.
2: Gihimoan niya kinig upat ka sungaysungay diha sa upat ka eskina niini ug unay kini sa halaran. Ug gihapinan niya kinig bronsi.
3: Gihimo usab niya ang tanang kahimanan sa halaran: mga lung-agan, mga kandos, mga panaksan, mga sab-onganan ug mga sangga sa kalayo. Ang tanang kahimanan pulos bronsi.
4: Nagbuhat usab siyag rehas nga bronsi nga tungtonganan sa halaran ug gibutang ubos sa sanipa ug gipaabot sa tungatunga sa gihabugon sa halaran.
5: Unya naghimo usab siyag upat ka argulya nga balhoganan sa yayongan ug gipakabit kini sa upat ka eskina sa bronsi nga rehas.
6: Naghimo usab siyag yayongan nga kahoyng acasia nga gihapinag bronsi
7: ug gibalhog sa mga argulya nga diha sa isigkakilid sa halaran. Gihimo niya ang halaran ginamit ang kahoyng acasia ug kini may haw-ang sa sulod.
8: Unya naghimo siyag hunawanan ug tungtonganan niini gikan sa mga bronsing samin sa mga babaye nga nag-alagad didto sa ganghaan sa Tolda nga Tagboanan.
9: Naghimo usab siyag hawanan. Ang mga tabil niini nga gibutang dapit sa habagatan hinimo gikan sa pino nga lino nga may 44 ka metros ang gitas-on.
10: Ang 20 ka haligi ug 20 ka sukaran niini mga bronsi apan ang mga kaw-itanan sa haligi ug ang mga bangan niini plata.
11: Sa kilid dapit sa amihanan, ang mga tabil may gitas-on nga 46 ka metros. Gipabitay kini sa 20 ka haligi nga gipasukad sa 20 ka sukaranan nga bronsi apan ang mga kaw-itanan sa mga haligi ug mga bangan niini plata.
12: Sa kilid dapit sa kasadpan ang mga tabil may gitas-on nga 22 ka metros. Gipabitay kini sa napulo ka haligi nga gipasukad sa napulo ka sukaranan. Ang mga kaw-itanan sa mga haligi ug ang mga bangan niini plata.
13: Ang kilid dapit sa silangan may gilapdon nga 22 ka metros.
14: Sa kilid dapit sa ganghaan may mga tabil nga unom ug tunga ka metros ang gilapdon. Kini may tulo ka haligi ug tulo ka sukaranan.
15: Sa pikas kilid usab ug sa duha ka kilid sa ganghaan paingon sa hawanan may mga tabil nga unom ug tunga ka metros ang gilapdon ug may tulo ka haligi ug tulo ka sukaranan.
16: Ang tanang tabil libot sa hawanan hinimo sa pino nga lino.
17: Ang sukaranan sa tulo ka haligi mga bronsi apan ang mga kaw-itanan sa mga haligi, ang mga bangan niini ug ang tabon sa mga tumoy niini mga plata.
18: Ang tabil sa ganghaan paingon sa hawanan gibordahan ug asul, tapol ug pula nga delana ug pino nga lino. May gitas-on kini nga siyam ka metros ug duha ka metros ang gihabugon sama sa mga tabil sa hawanan.
19: Gipabitay kini sa upat ka haligi nga gipasukad sa upat ka sukaranan nga bronsi. Ang mga kaw-itanan ug ang mga tabon sa mga tumoy ug ang mga bangan niini plata.
20: Ang tanang ugsok alang sa Tolda nga Tagboanan ug sa naglibot nga hawanan bronsi.
21: Mao kini ang mga butang nga gigamit didto sa Tolda nga Tagboanan nga gibutangan sa mga papan nga gisulatan sa Napulo ka Sugo. Gilista kini sa mga Levita sumala sa sugo ni Moises. Ang nagdumala kanila mao si Itamar nga anak ni Aaron nga pari.
22: Si Besalel, ang anak ni Uri nga anak ni Hur, sa banay ni Juda, naghimo sa tanan nga gipabuhat ni Moises sumala sa sugo sa Ginoo .
23: Ang katabang niya mao si Oholiab, ang anak ni Ahisamac, sa banay ni Dan. Usa siya ka magkukulit, tigdibuho ug tigborda ug asul, tapol ug pula nga delana ug pino nga lino.
24: Ang tanang bulawan nga gigamit sa pagtrabaho sa Tolda nga Tagboanan bulawan nga gihalad ngadto sa Ginoo . Ang gibug-aton niini mga 1,000 ka kilo sumala sa opisyal nga sukdanan nga gigamit sa Dapit nga Balaan.
25: Ang plata nga natigom nila sa ilang pagsenso sa katawhan may gibug-aton nga mga 3,430 ka kilo sumala sa opisyal nga sukdanan nga gigamit sa Dapit nga Balaan.
26: Kining maong kantidad maoy gibayad sa tanang tawo nga nalista sa senso. Ang matag usa kanila mibayad sa kantidad nga 5.7 ka gramos nga plata sumala sa opisyal nga sukdanan nga gigamit sa Dapit nga Balaan. May 603,550 ka tawo nga nagpanuigon ug 20 ka tuig o kapin ang nalista sa senso.
27: Ang mga 3,400 ka kilo nga plata gigamit paghimo sa mga 100 ka sukaranan sa tolda ug sa tabil. Ang nagamit sa matag sukaranan maigo ug 34 ka kilo.
28: Sa nahibilin nga kapin sa 20 ka kilo nga plata naghimo siyag kaw-itanan alang sa mga haligi ug mga tumoy ug mga bangan niini.
29: Ang bronsi nga gihalad ngadto sa Ginoo mikabat ug mga 2,425 ka kilo.
30: Pinaagi niini naghimo siyag mga sukaranan alang sa ganghaan sa Tolda nga Tagboanan. Naghimo usab siyag halaran nga bronsi lakip sa rehas niini ug tanang kahimanan sa halaran.
31: Naghimo usab siyag mga sukaranan sa hawanan ug sukaranan sa ganghaan niini ug sa tanang ugsok sa Tolda nga Tagboanan ug sa hawanan niini.