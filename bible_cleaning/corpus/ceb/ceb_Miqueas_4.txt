1: Sa umaabot nga mga adlaw,
: ang bukid diin mahimutang ang Templo sa Ginoo
: mahimo unyang labing habog sa tanan,
: ug magbaha unya ang mga tawo pagpangadto didto.
2: Nagkalainlain ang katawhan nga moadto didto ug moingon,
: Tana, mangadto kita sa bukid sa Ginoo ,
: sa Templo sa Dios sa Israel.
: Didto tudloan kita niya sa ipabuhat niya kanato,
: aron tumanon nato ang iyang kabubut-on.
: Kay ang balaod ihatag didto sa Sion,
: ug ang pulong sa Ginoo didto sa Jerusalem.
3: Husayon niya ang katawhan,
: bisan kadtong gamhanang mga nasod nga atua sa layo.
: Himoon unya nilang punta sa daro ang ilang mga espada,
: ug ang ilang mga bangkaw himoon nilang mga galab.
: Dili na unya maggubat o mangandam sa gubat ang kanasoran.
4: Ang matag tawo maglingkod unya
: sa landong sa iyang kaparasan ug mga kahoyng igera,
: ug wala na silay angay nga kalisangan.
: Mao kini ang saad sa Ginoo nga Labing Gamhanan.
5: Ang kanasoran magsimba sa ilang tagsatagsa ka dios,
: apan kita magsimba sa Ginoo nga atong Dios hangtod sa kahangtoran.
6: Nag-ingon ang Ginoo , Niadto unyang adlawa,
: tigumon ko kadtong nangabihag, kadtong akong gisilotan.
7: Himoon kong gamhanan nga nasod
: ang nahibilin nga mga luyahon ug sinalikway.
: Ako maghari kanila didto sa Bukid sa Sion hangtod sa kahangtoran.
8: Ug ikaw, Jerusalem, mahibalik na usab sa imong pagkaulohang siyudad.
: Diha kanimo ang Dios, sama sa usa ka magbalantay sa karnero,
: naglantaw gikan sa iyang tore, magbantay sa iyang katawhan.
9: Busa nganong nagminatay ka man?
: Wala bay naghari kanimo?
: Nangamatay na ba ang imong mga magtatambag
: nga nag-ilaid ka man sa kasakit sama sa babayeng nagbati?
10: Hala, paglimbaglimbag sa kasakit
: ug pag-agulo, O katawhan sa Jerusalem,
: sama sa babayeng nagbati kay karon hinginlan kamo,
: ug adto na kamo magpuyo sa kaumahan;
: adto kamo paingon sa Babilonia
: apan luwason ko kamo gikan sa inyong mga kaaway.
11: Karon daghan ang mga nasod nga naghiusa pagpakig-away kanimo
: ug miingon sila, Kinahanglang gun-obon ang Jerusalem.
12: Apan wala sila mahibalo sa gihunahuna sa Ginoo ;
: wala sila makasabot sa iyang laraw nga sila tigumon niya,
: sama sa mga inani nga dad-on ngadto sa giukanan.
13: Nag-ingon ang Ginoo ,
: Katawhan sa Jerusalem,
: lakaw na ug siloti ang inyong mga kaaway,
: kay lig-onon ko kamo sama sa torong baka nga puthaw ang sungay ug bronsi ang mga kuko.
: Gun-obon ninyo ang daghang mga nasod,
: ug ang ilang mga bahandi dad-on ninyo ngari kanako, ang Ginoo sa tibuok kalibotan.