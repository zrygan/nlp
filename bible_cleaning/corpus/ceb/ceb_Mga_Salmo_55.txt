1: Pamatia intawon ako, O Dios,
: ug tagda ang akong pangaliya!
2: Tagda ug tubaga ako
: kay naluya na ako sa mga kaguol.
: Nabalaka ako
3: tungod sa mga hulga sa akong mga kaaway
: ug tungod sa panglupig sa mga daotan.
: Gisamok nila ako ug gidumtan.
4: Napuno sa kasakit ang akong kasingkasing
: ug nalisang ako sa kamatayon.
5: Gigamhan ako sa kalisang ug nangurog ako;
: gidaog ako sa kahadlok.
6: Miingon ako, Kon may pako pa lang ako sama sa salampati,
: molupad gayod ako ug mangitag kapahulayan!
7: Molupad ako sa layo
: ug mopuyo sa kamingawan.
8: Magdali ako pagpangitag katagoan
: panahon sa mapintas nga hangin ug unos.
9: Laglaga ang akong mga kaaway, O Ginoo,
: ug liboga ang mga pulong nila
: kay nakita ko ang panghasi ug kasamok diha sa siyudad.
10: Adlaw ug gabii naglibotlibot sila sa mga paril sa siyudad;
: naghitak kini sa tinunto ug kasamok.
11: Mikatap ang kalaglagan
: ug midagsang sa kadalanan ang panglupig ug panikas.
12: Kon kaaway ko pa lang ang nagbugalbugal kanako,
: makaantos ako niini;
: ug kon kaaway ko pa lang ang nagpakaulaw kanako,
: makalikay ako kaniya.
13: Apan ikaw, kauban ko, ang nagbuhat niini;
: ikaw nga akong sagabay ug suod nga higala!
14: Sagad kitang magsultihanay
: ug magkuyog uban sa pundok paingon sa Templo.
15: Mangamatay unta ang akong mga kaaway;
: buhi unta silang mangadto sa kalibotan sa mga patay,
: kay ang kadaotan anaa sa ilang puloy-anan ug kasingkasing.
16: Apan nagpakitabang ako kang Yahweh nga Dios
: ug luwason niya ako.
17: Buntag, udto ug gabii,
: mangaliya ako kaniya ug dunggon niya ako.
18: Luwason ako niya sa panggubatan
: kay daghan kaayo ang akong kaaway!
19: Ang Dios nga naghari kanunay
: mamati kanako ug mobuntog kanila,
: ug wala silay mahimo niini
: kay wala sila magtahod ug mahadlok sa Dios.
20: Ang kauban ko kanhi nakig-away sa iyang mga higala
: ug wala magtuman sa iyang mga saad.
21: Ang iyang mga pulong lami pa kay sa mantikilya,
: apan diay pagpakig-away ang anaa sa iyang kasingkasing.
: Ang iyang mga pulong mas danglog pa kay sa lana,
: apan diay makasamad sama sa hait nga espada.
22: Itugyan kang Yahweh ang imong mga kabalaka
: ug lig-onon ka niya.
: Dili gayod siya motugot nga mabuntog ang mga matarong.
23: Apan itambog mo, O Dios, ang mga mamumuno ug ang mga bakakon ngadto sa kahiladman
: sa dili pa sila makapahimulos sa katunga sa ilang kinabuhi.
: Apan ako mosalig gayod kanimo.