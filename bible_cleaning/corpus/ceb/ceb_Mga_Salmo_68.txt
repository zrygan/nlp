1: Molihok unta ang Dios ug patibulaagon niya ang iyang mga kaaway
: ug molayas kadtong mga nagdumot kaniya.
2: Ingon nga ipadpad ang aso, hinginlan usab niya sila;
: ingon nga matunaw ang kandila sa kalayo,
: malaglag usab ang daotan atubangan sa Dios.
3: Apan magmaya ang mga matarong,
: maglipay sila diha sa presensya sa Dios
: ug manghugyaw gayod sila sa kalipay!
4: Pag-awit kamo ngadto sa Dios;
: pag-awit kamog mga pagdayeg sa iyang ngalan;
: andama ang dalan alang kaniya nga nagsakay sa kapanganoran.
: Ang ngalan niya mao si Yahweh;
: paglipay kamo sa iyang presensya!
5: Ang Dios nga nagpuyo sa iyang balaang Templo
: nag-amoma sa mga wala nay amahan
: ug nanalipod sa mga biyuda.
6: Gihatagan niyag puy-anan ang mga nag-inusara,
: ug gihatagan niyag kagawasan ang mga binilanggo,
: apan ang mga masupilon nagpuyo sa yuta nga uga.
7: Sa pagpangulo mo sa imong katawhan, O Dios,
: sa imong paglakaw latas sa kamingawan,
8: natay-og ang yuta ug nagpadalag ulan ang kalangitan
: tungod sa pag-abot sa Dios sa Sinai,
: tungod sa pag-anhi sa Dios sa Israel.
9: Gibubo mo ang daghang ulan, O Dios;
: gilig-on mo ang imong yutang panulondon,
10: ug didto ang imong katawhan nagtukod sa ilang pinuy-anan.
: Tungod sa imong kaayo gisangkapan mo ang mga kabos.
11: Nagsugo ang Ginoo
: ug gibalita kini sa daghang mga babaye
12: Ang mga hari ug ang ilang kasundalohan nanagan!
: Ang mga babaye nga diha sa balay nagbahinbahin sa mga inagaw
13: mga larawan sa salampati nga gitabonan ug plata
: ug ang mga pako niini naggilakgilak sama sa mahalon nga bulawan.
: Apan nganong pipila kaninyo
: nagpabilin man lamang sa toril sa karnero sa adlaw sa gubat?
14: Sa dihang gipatibulaag sa Labing Gamhanang Dios
: ang mga hari nga didto sa bungtod sa Salmon,
: nagpaulan siyag yelo didto.
15: Pagkagamhanan gayod sa kabukiran sa Basan!
: Pagkadaghan gayod sa imong mga bungtod!
16: O garbosong kabukiran,
: nganong kasinahan mo man ang bukid nga gipili sa Dios nga iyang puy-an?
: Ang Ginoo magpuyo didto hangtod sa kahangtoran!
17: Uban sa linibo niyang gamhanang karwahi,
: ang Ginoo miadto sa dapit nga balaan gikan sa Sinai.
18: Mitungas siya sa kabukiran
: uban sa daghan niyang dinakpan
: ug nagdawat siyag mga gasa
: bisan gani gikan sa katawhan nga masupilon.
: Ang Ginoo nga Dios mopuyo didto.
19: Dalaygon ang Ginoo,
: nga sa adlaw-adlaw nagpas-an sa atong mga palas-anon
: ug nagluwas kanato.
20: Ang atong Dios mao ang Dios nga nagluwas kanato;
: siya ang Dios, ang atong Ginoo nga nagluwas kanato gikan sa kamatayon.
21: Dugmokon sa Dios ang ulo sa iyang mga kaaway,
: ang ulo niadtong nagpadayon sa pagpakasala.
22: Miingon ang Ginoo, Dad-on ko pagbalik ang imong mga kaaway gikan sa Basan;
: pabalikon ko sila gikan sa kahiladman sa dagat
23: aron ang inyong mga tiil matumog sa dugo sa inyong kaaway,
: ug ang inyong mga iro motila niini kutob sa ilang gusto.
24: Nakita sa tanan, O Dios, ang imong pasunding sa kadaogan,
: ang pasundayag sa Dios nga akong hari paingon sa iyang balaang puloy-anan.
25: Anaa sa atubangan ang mga mag-aawit;
: ang mga musikero anaa sa likod
: ug sa tungatunga nila, anaa ang mga dalaga nga nagtugtog sa mga tambor
26: Dayga ninyo ang Dios diha sa tigom sa iyang katawhan!
: Dayga ninyo ang Ginoo , tanang kaliwat ni Jacob!
27: Nag-una si Benjamin, ang labing gamayng banay.
: Unya nagsunod ang mga pangulo sa banay ni Juda uban sa ilang pundok
: ug sunod ang mga pangulo sa mga banay ni Zabulon ug ni Neftali.
28: Ipakita ang gahom nimo, O Dios,
: ang gahom nga imong gigamit alang kanamo
29: gikan sa imong Templo sa Jerusalem
: diin ang mga hari nagdala sa ilang mga gasa kanimo.
30: Badlonga, O Dios, kanang ihalas nga mananap diha sa mga bugang.
: Badlonga kanang panon sa mga torong baka uban sa mga nati,
: hangtod nga moyukbo sila kanimo
: ug mohalad sa ilang salapi.
: Patibulaaga kadtong mga tawo nga gusto kaayo sa pagpakiggubat.
31: Mga embahador moabot gikan sa Ehipto
: ug ang mga taga-Etiopia mobayaw sa ilang mga kamot ngadto sa Dios diha sa pag-ampo.
32: Panag-awit kamo sa Dios,
: mga gingharian sa kalibotan;
: pag-awit ug mga pagdayeg ngadto sa Ginoo,
33: kaniya nga nagsakay diha sa kalangitan,
: ang karaan nga kalangitan!
: Pamatia ang iyang makusog nga singgit!
34: Isangyaw ang gahom sa Dios;
: ang iyang pagkahalangdon anaa sa tibuok Israel
: ug ang iyang gahom anaa sa kalangitan.
35: Pagkakahibulongan gayod sa Dios,
: ang Dios sa Israel, diha sa iyang puloy-anan.
: Naghatag siyag kusog ug gahom sa iyang katawhan.
: Dayga ang Dios!