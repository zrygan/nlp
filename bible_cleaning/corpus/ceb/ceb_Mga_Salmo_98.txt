1: Awitig bag-ong awit ang Ginoo
: kay nagbuhat siyag katingalahang mga butang!
: Pinaagi sa iyang gahom ug balaang kusog
: nakab-ot niya ang kadaogan.
2: Gipahayag sa Ginoo ang iyang pagdaog;
: gipaila niya sa kanasoran ang iyang gahom sa pagluwas.
3: Gituman niya ang iyang mga saad sa katawhan sa Israel
: uban sa walay paglubad nga gugma ug pagkamaunongon.
: Ang tanang katawhan sa kalibotan
: nakakita sa kadaogan sa atong Dios!
4: Pag-awit nga malipayon ngadto sa Ginoo , kamong tanang katawhan;
: dayga siya pinaagi sa mga awit ug mga singgit sa kalipay!
5: Dayga ang Ginoo dinuyogan sa mga alpa;
: pagtugtog ug honi ginamit ang mga alpa!
6: Patingoga ang mga trumpeta ug mga budyong
: ug singgit kamo sa kalipay atubangan sa Ginoo , ang atong hari!
7: Paghugyaw, dagat ug ang tanan nga anaa kanimo;
: pag-awit, O yuta, ug ang tanan nga nagpuyo kanimo!
8: Pakpak, O mga suba!
: Pag-awit nga malipayon sa atubangan sa Ginoo , kamong kabungtoran
9: kay moanhi siya aron paghukom sa kalibotan!
: Hukman niya ang tanang katawhan subay sa hustisya ug kaangayan.