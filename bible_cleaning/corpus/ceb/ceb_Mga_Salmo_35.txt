1: Supaka, O Ginoo , ang nagsupak kanako,
: ug pakigbatoki ang nakigbatok kanako.
2: Gamita ang imong taming ug hinagiban
: ug tabangi intawon ako.
3: Gamita ang imong bangkaw ug sapang
: aron pagsanta niadtong naggukod kanako;
: lig-ona ug luwasa ako gikan kanila.
4: Mabuntog ug maulawan unta
: kadtong naglaraw sa paglaglag kanako!
: Masanta ug malibog unta
: kadtong naglaraw ug daotan batok kanako.
5: Mahisama unta sila sa uhot nga gipadpad sa hangin.
: Sa dihang abugon sila sa anghel sa Ginoo !
6: Mongitngit ug modanglog unta ang agianan nila
: sa dihang gukdon sila sa anghel sa Ginoo !
7: Sa walay katarongan naghimo silag lit-ag alang kanako
: ug naggahong aron pagdakop kanako.
8: Apan sa wala nila damha malaglag sila;
: maunay sila sa ilang lit-ag
: ug mahulog sa ilang gahong!
9: Unya maglipay ako tungod sa Ginoo ,
: ug magmaya kay giluwas niya ako.
10: Sa tibuok kong kasingkasing moingon ako sa Ginoo ,
: Wala gayoy sama kanimo!
: Gipanalipdan mo ang mahuyang gikan sa mga gamhanan,
: ug ang mga kabos gikan sa madaugdaugon.
11: Ang mga bakakong saksi nagbutangbutang kanako;
: gipasanginlan nila ako ug mga butang nga wala nako buhata.
12: Gibalosan nilag daotan ang akong mga maayong buhat
: ug nawad-an na akog paglaom.
13: Apan sa dihang nasakit sila,
: nagbisti akog sako ug nagpuasa;
: nag-ampo ako nga nagduko
14: sama sa pagpangaliyupo alang sa usa ka higala o igsoon.
: Bisan asa ako paingon,
: nagduko ako ug nagbangotan
: sama sa nagbangotan tungod sa kamatayon sa usa ka inahan.
15: Apan sa ako nay nagkalisodlisod, nangalipay sila
: ug gialirongan ako nila ug gibiaybiay.
: Bisan ang wala nako hiilhi
: mipasipala kanako sa walay hunong.
16: Gipaantos nila ako
: ug gibugalbugalan pag-ayo
: ug gipakagotan ako nila sa ngipon.
17: Magtan-aw ka ba lamang kanako, O Ginoo ?
: Luwasa ako gikan sa ilang pagdaugdaog kanako;
: luwasa ako gikan niining mga liyon!
18: Unya pasalamatan ko ikaw, O Ginoo ,
: atubangan sa nagsimbang katawhan;
: daygon ko ikaw uban kanila.
19: Ayaw itugot nga ang akong kaaway, ang mga bakakon,
: magmaya sa akong kapildihan!
: Ayaw itugot nga kadtong nagbugalbugal kanako
: sa walay katarongan maglipay sa akong kasub-anan!
20: Dili sila buot makigdait;
: gikasilagan nila ang mga makigdaiton,
: ug mga bakakon sila.
21: Hilabihan silang nakabutangbutang kanako ug nag-ingon,
: Aha! Nakita namo ang imong gibuhat.
22: Apan nakakita ka niini, O Ginoo ,
: busa ayaw pagpakahilom ug ayaw pagpalayo kanako!
23: Pagmata na, O Dios ko, ug panalipdi ako;
: bangon na, O Ginoo ko, ug labani ako.
24: Matarong ka, O Ginoo ,
: busa ipaila nga ako walay sala;
: ayaw itugot nga bugalbugalan ako
: sa akong mga kaaway, O Dios ko!
25: Ayaw sila tugoti pag-ingon,
: Aha! Natuman na gayod ang among gipangandoy!
: Nabuntog na gayod namo siya!
26: Hinaot unta nga kadtong nagmaya tungod sa akong giantos
: maparot sa hingpit ug malibog.
: Hinaot unta nga kadtong naghunahuna nga mas maayo sila kay kanako
: maulawan pag-ayo!
27: Hinaot nga kadtong miila nga ako dili sad-an
: mosinggit sa kalipay ug magsublisubli pag-ingon,
: Gamhanan ang Ginoo ;
: malipay siya sa kadaogan sa iyang alagad.
28: Unya isangyaw ko ang imong pagkamatarong,
: ug daygon ko ikaw sa tibuok adlaw.