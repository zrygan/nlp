1: Ang mosunod mao ang mga tawo nga miadto kang David sa Ziklag sa dihang milikay siya kang Saul nga anak ni Kis. Kini sila maisog ug mitabang kaniya sa pagpakiggubat.
2: Hanas sila nga mogamit sa pana ug molambuyog sa tuo ug wala nilang kamot. Mga sakop sila sa banay ni Benjamin nga maoy banay ni Saul.
3: Ang ilang mga pangulo mao si Ahieser ug si Joas, mga anak ni Sama nga taga-Gibea.
: Kini sila ang mga sundalo
: si Jesiel ug si Pelet nga mga anak ni Asmavet
: si Beraca ug si Jehu nga taga-Anatot
4: si Ismaias nga taga-Gibeon, usa ka maisog nga tawo ug pangulo sa Katloan
: si Jeremias, Jahaziel, si Johanan, si Jozabad nga taga-Gedera
5: si Elusai, si Jerimot, si Bealia, si Semaria, si Safatias nga taga-Haruf
6: si Elcana, si Issias, si Azarel, si Joezer, si Jesbaam nga kaliwat ni Korah
7: si Joela ug si Zebadias, mga anak ni Jeroham nga taga-Gedor.
8: Gikan sa banay ni Gad, may mitipon usab kang David didto sa kota sa kamingawan. Mga batid kini sila sa gubat ug mga maisog. Hanas sila nga mogamit sa taming ug bangkaw ug bangis daw liyon, kusog managan daw mga osa sa kalasangan.
9: Sila mao si Ezer, ang pangulo nila, si Obadias, si Eliab,
10: si Mismana ug si Jeremias,
11: si Attai, si Eliel,
12: si Johanan, si Elzabad,
13: si Jeremias ug si Macbanai.
14: Mga sakop kini sila sa banay ni Gad ug mga opisyal sa kasundalohan. Ang ubos-ubos nilag ranggo nangulo sa tagkapin ug gatos, ug ang tag-as kanilag mga ranggo nangulo sa tagkapin ug libo.
15: Kini sila nangahas pagtabok sa Jordan sa unang bulan sa dihang nagbaha kini ug ilang gipalayas ang tanang nagpuyo sa kawalogan dapit sa sidlakan ug sa kasadpan.
16: May pipila usab nga gikan sa banay ni Benjamin ug sa banay ni Juda nga miadto sa kota diin atua si David.
17: Gitagbo sila niya ug giingnan, Kon mianhi kamo sa pagpakighigala ug sa pagtabang kanako ikalipay ko ang pagdawat kaninyo. Apan kon ang tuyo ninyo mao ang pagtugyan kanako ngadto sa akong mga kaaway bisan wala akoy sayop nga nahimo, ang Dios sa atong katigulangan maoy maantigong mosilot kaninyo.
18: Unya mikunsad ang Espiritu kang Amasai nga nangulo sa Katloan ug miingon siya,
: Dapig kami kanimo, O David, anak ni Jesse!
: Magmalinawon ka ingon man ang mga nagtabang kanimo
: kay tabangan ka sa imong Dios.
: Busa gidawat sila ni David ug gihimong mga opisyal sa iyang kasundalohan.
19: May pipila pa gayod ka mga sakop sa banay ni Manases nga mitipon kang David sa dihang mikuyog siya sa mga Filistihanon aron sa pagpakiggubat kang Saul. Apan wala siya mahinayon sa pagtabang kanila kay ang kadagkoan sa mga Filistihanon misupak man tungod sa kahadlok nga siya mobali ug modapig unya sa iyang agalon nga si Saul. Busa gipadala nila si David balik sa Ziklag.
20: Ug sa iyang pag-adto sa Ziklag mitipon kaniya ang mosunod nga mga sakop sa banay ni Manases: si Adna, si Jozabad, si Jediael, si Michael, si Jozabad, si Elihu ug si Salati, mga pangulo sa linibo ka kasundalohan sa Manases.
21: Mitabang sila kang David batok sa mga kaaway nga mosulong kay sila mga maisog man ug mga pangulo sa kasundalohan.
22: Matag adlaw ang mga tawo nagpadayon sa pag-adto kang David aron pagtabang kaniya hangtod nga daghan na kaayo ang iyang mga kasundalohan, daw kasundalohan sa Dios.
23: Mao kini ang gidaghanon sa matag hut-ong sa mga sundalo nga miadto kang David didto sa Hebron aron pagtugyan sa gingharian ni Saul ngadto kaniya sumala sa giingon sa Ginoo . Ang ilang gidaghanon mao kining mosunod
24: Juda: 6,800 ka tawo nga maayong pagkasangkap sa mga taming ug mga bangkaw;
25: Simeon: 7,100 ka tawo nga maayong pagkabansay;
26: Levi: 4,600 ka tawo;
27: Si Joyada nga kaliwat ni Aaron uban sa 3,700 ka tawo;
28: Si Sadok nga usa ka maisog nga batan-on uban sa 22 ka pangulo sa ilang mga banay;
29: Benjamin tribo mismo ni Saul: 3,000 ka tawo kadaghanan sa mga tawo ni Benjamin nagpabilin nga maunongon kang Saul;
30: Efraim: 20,800 ka tawo nga mga inila sa ilang banay;
31: Kasadpan nga Manases: 18,000 ka tawo nga gisugo gayod sa pag-adto kang David aron paghimo kaniyang hari;
32: Isacar: 200 ka pangulo nga maantigo nga moila sa lakat sa panahon ug sa pag-ila sa angay nga buhaton sa Israel uban sa ilang mga sakop;
33: Zabulon: 50,000 ka sundalo nga maayong pagkabansay ug sangkap sa tanang hinagiban sa gubat. Ang ilang tuyo mao ra gayod ang pagtabang kang David;
34: Neftali: 1,000 ka pangulo uban sa 37,000 ka sundalo nga sangkap sa mga taming ug bangkaw;
35: Dan: 28,600 ka sundalo nga binansay alang sa gubat;
36: Aser: 40,000 ka tawo nga maayong pagkabansay ug andam sa gubat;
37: Gikan sa mga banay ni Ruben, ni Gad ug sa katunga sa Manases, sa unahan sa Jordan: 120,000 ka tawo nga sangkap usab sa hinagiban sa gubat.
38: Kining tanang sundalo nga andam alang sa gubat miadto kang David sa Hebron aron paghimo kaniyang hari sa tibuok Israel. Ang uban usab nga katawhan sa Israel nag-usa sa ilang hunahuna sa paghimo kang David nga hari.
39: Ug didto sila uban kang David sulod sa tulo ka adlaw. Nangaon ug nag-inom sila kay giandaman man sila sa ilang kaigsoonan.
40: Ang ila usab nga mga silingan nga gikan sa Isacar, sa Zabulon ug sa Neftali miadto ug nagdalag mga pagkaon nga gikarga sa mga asno, sa mga mula, sa mga kamelyo ug sa mga baka. Busa daghan kaayong pagkaon, mga torta nga hinimo gikan sa igos, mga binulig nga ubas, bino, lana, mga karnero ug baka kay naghudyaka man ang tibuok Israel.