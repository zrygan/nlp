1: Sa ikanapulong adlaw sa ikalimang bulan sa ikapitong tuig sa among pagkabihag, may mga kadagkoan sa Israel nga nagpakisayod kanako mahitungod sa kabubut-on sa Ginoo ug milingkod sila sa akong atubangan.
2: Ang Ginoo miingon kanako,
3: Tawo, sultihi ang kadagkoan sa Israel ug ingna sila nga nag-ingon ang Ginoong Dios , Mianhi ba kamo aron sa pagpakisayod sa akong kabubut-on? Ingon nga ako buhing Dios, dili ko kamo tugotan paghimo niini.
4: Hukmi sila, tawo! Pahibaloa sila sa salawayong mga buhat sa ilang katigulangan
5: ug sultihi sila nga mao kini ang giingon sa Ginoong Dios Sa adlaw nga gipili ko ang Israel, nanumpa ako sa kaliwat sa banay ni Jacob ug nagpaila ako kanila didto sa Ehipto. Nanumpa ako kanila pinaagi sa pag-ingon: ako mao ang Ginoo nga inyong Dios .
6: Niadtong adlawa nanumpa ako kanila nga pagawason ko sila sa Ehipto ug dad-on ngadto sa usa ka yuta nga gipili ko alang kanila, yuta nga tabunok kaayo ug labing maayo sa tanang yuta.
7: Ug giingnan ko sila nga kinahanglang isalikway nila ang mga daotang butang nga ilang gihigugma ug nga dili na nila hugawhugawan ang ilang kaugalingon sa mga diosdios sa Ehipto tungod kay ako ang Ginoo nga ilang Dios.
8: Apan misupil sila ug wala mamati kanako. Wala nila isalikway ang daotang mga butang nga nakadani kanila. Wala usab nila biyai ang mga diosdios sa Ehipto. Busa nakahukom ako nga ibubo ko kanila ang akong kasuko ug ipahamtang ko kanila ang akong kapungot didto sa Ehipto.
9: Apan wala ko kini himoa aron dili pasipad-an ang akong ngalan sa atubangan sa kanasoran diin nabihag ang akong katawhan kay sa ilang atubangan giingnan ko ang mga Israelita nga pagawason ko sila gikan sa Ehipto.
10: Busa gidala ko sila gawas sa Ehipto ngadto sa kamingawan.
11: Gihatag ko kanila ang akong mga balaod ug gipasabot ko sila niini aron tumanon nila kini ug sa ingon maluwas sila.
12: Dugang pa niini, gihatag ko usab kanila ang Adlawng Igpapahulay aron tamdon nila ingon nga usa ka ilhanan tali kanako ug kanila aron masayran nila nga ako, ang Ginoo , maoy nagpili kanila.
13: Apan ang tibuok katawhan sa Israel misukol kanako didto sa kamingawan. Wala nila tumana ang akong mga sugo nga mao untay makaluwas kanila kon ila kining tumanon. Gipasipad-an usab nila pag-ayo ang Adlawng Igpapahulay. Unya naghunahuna ako nga ibubo ko kanila ang akong kapungot didto sa kamingawan aron malaglag sila sa hingpit.
14: Apan wala ko kini himoa tungod ug alang sa akong ngalan aron dili kini pasipad-an atubangan sa kanasoran nga nakasaksi sa pagpagawas ko kanila gikan sa Ehipto.
15: Busa, nanumpa ako kanila didto sa kamingawan nga dili ko sila dad-on sa yuta nga akong gihatag kanila, yuta nga tabunok kaayo ug labing maayo sa tanang yuta,
16: tungod kay gisalikway man nila ang akong mga balaod ug wala nila tumana ang akong mga sugo ug gipasipad-an nila ang Adlawng Igpapahulay kay gipalabi man nila ang ilang mga diosdios.
17: Apan bisan pa niini gikaluy-an ko sila ug wala ko sila puoha didto sa kamingawan.
18: Giingnan ko ang ilang mga anak didto sa kamingawan, Ayaw kamo pagsunod sa gibuhat sa inyong katigulangan ug ayaw buhata ang ilang mga tulomanon ug ayaw hugawhugawi ang inyong kaugalingon pinaagi sa ilang mga diosdios.
19: Ako mao si Yahweh nga inyong Dios; tumana ang akong mga sugo
20: ug ilha nga balaan ang Adlawng Igpapahulay aron mahimo kining usa ka ilhanan tali kanako ug kaninyo aron masayran ninyo nga ako mao si Yahweh nga inyong Dios.
21: Apan ang maong kaliwatan misukol kanako ug wala nila tumana ang akong mga sugo ug mga balaod nga mao untay makaluwas kanila kon ila pa kining gituman ug gipasipad-an pa gayod nila ang Adlawng Igpapahulay. Unya naghunahuna ako nga ibubo ko kanila ang akong kapungot ug ipahamtang kanila ang akong kasuko didto sa kamingawan.
22: Apan wala ko kini buhata tungod sa akong ngalan aron dili kini kapasipad-an atubangan sa kanasoran nga nakasaksi sa pagpagawas ko sa mga Israelita gikan sa Ehipto.
23: Busa nanumpa ako kanila didto sa kamingawan nga patibulaagon ko sila sa kanasoran
24: kay wala man nila sunda ang akong mga sugo ug gipasipad-an nila ang Adlawng Igpapahulay ug nagsimba sila sa mga diosdios sa ilang katigulangan.
25: Busa gihatagan ko silag mga balaod nga dili maayo ug mga tulomanon nga dili makaluwas kanila.
26: Gitugotan ko sila sa paghugawhugaw sa ilang kaugalingon pinaagi sa paghalad sa ilang mga panganayng anak. Gihimo ko kini agig silot kanila ug pagpaila nga ako mao ang Ginoo .
27: Busa, tawo, sultihi ang katawhan sa Israel ug ingna sila nga nag-ingon ang Ginoong Dios Niining paagiha usab gipasipad-an ako sa inyong katigulangan pinaagi sa ilang pagbudhi kanako.
28: Sa dihang nadala ko na sila sa yuta nga akong gisaad nga ihatag kanila, sa matag higayon nga makakita silag habog nga bungtod o dahonon nga kahoy, naghalad sila didto ug gipasundayag nila ang ilang halad nga maoy nakahaling sa akong kasuko. Didto gisunog nila ang ilang mga halad ug gibubo nila ang ilang mga halad nga ilimnon.
29: Gipangutana ko sila: Unsa may ngalan sa mga halaran nga inyong adtoan? Busa ang maong dapit ginganlag Bama hangtod karon.
30: Ingna ang katawhan sa Israel nga nag-ingon ako: Hugawhugawan ba ninyo ang inyong kaugalingon sama sa gihimo sa inyong katigulangan ug simbahon ba ninyo ang ilang mga diosdios?
31: Bisan hangtod karon naghalad kamo sa inyong mga gasa ug nagsakripisyo sa inyong mga anak ngadto sa inyong mga diosdios pinaagi sa pagsunog kanila. Tungod niini gihugawhugawan ninyo ang inyong kaugalingon. Ug karon, O katawhan sa Israel, mianhi kamo aron pagpakisayod kanako? Ingon nga ako mao ang buhing Dios dili ko gayod kamo tugotan niini!
32: Dili gayod mahitabo ang inyong gihunahuna nga mosunod kamo sa buhat sa ubang kanasoran ug sa mga katawhan nga nagsimbag kahoy ug bato.
33: Ang Ginoong Dios nag-ingon: Ingon nga ako mao ang buhing Dios, harian ko kamo sa higpit ug ipaila ko kaninyo ang akong gahom ug kapungot.
34: Kuhaon ko kamo ug tigumon gikan sa mga kanasoran diin kamo nagkatibulaag ug pinaagi sa akong gahom ug kasuko,
35: dad-on ko kamo ngadto sa awaaw nga dapit sa kanasoran ug didto silotan ko kamo.
36: Ingon nga gisilotan ko ang inyong katigulangan didto sa kamingawan sa Ehipto, silotan ko usab kamo.
37: Harian ko kamo sa higpit ug dad-on ko kamo pagbalik nga inihap.
38: Kuhaon ko gikan kaninyo ang mga masupilon ug ang mga nakasala kanako. Pagawason ko sila sa yuta nga ilang gipuy-an apan dili sila makasulod sa yuta sa Israel. Unya masayran ninyo nga ako ang Ginoo .
39: Nag-ingon ang Ginoong Dios Karon, kamong tanang katawhan sa Israel, alagari ang inyong mga diosdios, karon ug unya, kon dili man kamo mamati kanako. Apan ang akong balaang ngalan dili na unya ninyo pasipad-an pinaagi sa inyong mga gasa ngadto sa inyong mga diosdios.
40: Kay ibabaw sa balaan kong bukid, ang habog nga bukid sa Israel, magsimba kanako ang tibuok Israel. Dawaton ko kamo didto ug didto kinahanglang magdala kamo sa inyong mga gasa ug sa inyong balaang mga halad.
41: Dawaton ko kamo ingon nga usa ka humot nga halad inigkuha ko kaninyo gikan sa mga katawhan ug inigtigom ko kaninyo gikan sa kanasoran diin nagkatibulaag kamo. Ipadayag ko sa kanasoran ang akong pagkabalaan pinaagi kaninyo.
42: Ug masayran ninyo nga ako mao ang Ginoo inigdala ko kaninyo ngadto sa yuta sa Israel, ang nasod nga gisaad ko nga ihatag sa inyong katigulangan.
43: Ug didto mahinumdoman ninyo ang inyong pagkinabuhi ug ang tanang butang nga inyong gibuhat nga nakahugaw kaninyo. Ug kasilagan ninyo ang inyong kaugalingon tungod sa inyong mga sala.
44: Ug masayran ninyo, O katawhan sa Israel, nga ako mao ang Ginoo , sa dihang buhaton ko ang angay kaninyo tungod sa akong ngalan ug dili tungod sa inyong daotan nga pagkinabuhi, nag-ingon ang Ginoong Dios .
45: Unya ang Ginoo miingon kanako,
46: Tawo, atubang sa habagatan ug pagwali batok niini ug pagwali usab batok sa kalasangan sa Negeb.
47: Ingna ang kalasangan sa Negeb: Pamati sa pulong sa Ginoo Maghaling akog kalayo diha kanimo ug sunogon niini ang tanan mong lunhaw ug laya nga kahoy ug dili kini mapalong ug ang tanang tawo gikan sa habagatan ngadto sa amihanan mangasunog niini.
48: Ang tanang tawo masayod nga ako, ang Ginoo , maoy naghaling niini ug dili kini mapalong.
49: Unya miingon ako, O Ginoong Dios , ang mga tawo nagmulo na nga ako kuno nagsigi na lag sultig mga sambingay.