1: Unya may miduol kanako nga mga kadagkoan sa Israel ug nagpakisayod sa kabubut-on sa Ginoo .
2: Ug misulti kanako ang Ginoo ,
3: Tawo, kining mga tawhana nagmahal pag-ayo sa ilang mga diosdios ug wala gayod sila mobulag sa nakaangin kanila sa pagpakasala busa nganong tugotan ko man sila nga magpakisayod kanako?
4: Busa ingna sila nga nag-ingon ang Ginoong Dios Bisag kinsa nga Israelita nga nagsimba ug diosdios ug wala gayod mobulag sa nakaangin kaniya sa pagpakasala ug unya magpakisayod siya sa propeta, ako, ang Ginoo motubag kaniya sumala sa gidaghanon sa iyang mga diosdios.
5: Himoon ko kini aron mahibalik kanako ang katawhan sa Israel nga nahimulag kanako tungod sa ilang mga diosdios.
6: Busa sultihi ang katawhan sa Israel nga nag-ingon ang Ginoong Dios Paghinulsol kamo ug isalikway ang inyong mga diosdios ug biyai ang tanan ninyong mahugawng buhat.
7: Kay bisan kinsa nga Israelita o dumuduong nga nagpuyo sa Israel nga mibiya kanako ug nagsimba sa iyang mga diosdios ug wala mobulag sa nakaangin kaniya sa pagpakasala ug moadto sa usa ka propeta aron sa pagpakisayod bahin kanako, ako mismo, ang Ginoo , maoy motubag kaniya.
8: Pakigbatokan ko ang maong tawo ug himoon ko siya nga usa ka sanglitanan ug hinginlan ko siya gikan sa akong katawhan ug masayran ninyo nga ako mao ang Ginoo .
9: Ug kon malimbongan ang propeta ug mosulti siya, kana tungod kay ako, ang Ginoo , maoy naglimbong sa propeta. Silotan ko siya ug hinginlan gikan sa akong katawhan, ang Israel.
10: Silotan sila sumala sa ilang sala ug managsama ang silot sa propeta ug sa tawo nga nagpakisayod kaniya.
11: Buhaton ko kini aron nga dili na mobulag pa kanako ang katawhan sa Israel o hugawhugawan pa nila ang ilang kaugalingon niining mga salaa. Mahimo na sila nga akong katawhan ug ako mahimo nga ilang Dios. Ang Ginoong Dios maoy nagsulti niini.
12: Ug ang Ginoo miingon kanako,
13: Tawo, kon makasala kanako ang usa ka nasod tungod sa ilang pagbiya kanako, silotan ko kini ug kuhaon ang gisaligan nila sa ilang pagkaon ug padad-an ko silag gutom aron mangamatay ang mga tawo ug kahayopan.
14: Bisan pag nagpuyo uban kanila si Noe, si Danel ug si Job, kini ra silay maluwas tungod sa ilang pagkamatarong. Ang Ginoong Dios maoy nagsulti niini.
15: Kon patunghaon ko sa ilang nasod ang mga ihalas nga mananap aron molaglag niini ug mahimo kining kamingawan ug wala nay tawo nga moagi niini tungod sa mga mananap
16: ug bisan pag nagpuyo uban kanila kining maong tulo ka tawo, tungod kay ako Dios man nga buhi, kining tulo ka tawo dili makaluwas sa ilang mga anak kondili sa ilang kaugalingon lamang ug ang yuta mahimong kamingawan. Ang Ginoong Dios maoy nagsulti niini.
17: O kon padad-an kog espada ang maong yuta ug moingon ako nga ipahabas ko sa espada ang nasod ug pamatyon ang mga tawo ug mga mananap
18: ug bisan pag nagpuyo uban kanila kining tulo ka tawo, tungod kay ako Dios man nga buhi, kining tulo ka tawo dili makaluwas sa ilang mga anak. Ang ilang kaugalingon mao ra gayoy maluwas. Ang Ginoong Dios maoy nagsulti niini.
19: O kon padad-an ko silag sakit ug tagbawon ko ang akong kaligutgot pinaagi sa pagpamatay sa mga tawo ug sa mga mananap
20: bisan pag nagpuyo uban kanila si Noe, si Daniel ug si Job, tungod kay ako buhi man nga Dios, kining tulo ka tawo dili makaluwas sa ilang mga anak. Mao ray maluwas ang ilang kaugalingon tungod sa ilang pagkamatarong. Ang Ginoong Dios maoy nagsulti niini.
21: Kini ang gisulti sa Ginoong Dios Ipadala ko sa Jerusalem ang upat ko ka dagkong silotang gubat, gutom, bangis nga mga mananap ug sakitnga molaglag sa mga tawo ug sa mga mananap.
22: Kon aduna pa gayoy mahabilin nga maoy motabang sa ilang mga anak aron makaikyas unya moduol sila kanimo ug makita mo ang ilang pagkadaotan, masayod ka nga husto ang silot nga gipahamtang ko sa Jerusalem.
23: Makasabot ka nga daotan sila kaayo ug masayran mo nga wala ko buhata ang tanan kong gihimo niini sa wala lamay kapasikaranan. Ang Ginoong Dios maoy nagsulti niini.