1: Si Elifas nga taga-Teman miingon
2: Dili ka ba masuko kon mosulti ako?
: Dili na man gud mahimong magpakahilom pa ako.
3: Daghan kag gitudloan
: ug gilig-on mo ang mga maluyahon.
4: Ang imong mga pulong nagdasig sa pagpatindog
: kaniya nga mahidusmo tungod sa kakapoy ug kaluya.
5: Karon ikaw ang nahitaboan sa ingon,
: ug nalibog ka unsaon pagdawat niini.
6: Gialagaran mo ang Dios, ug sa imong kinabuhi wala gayoy ikasaway;
: busa angay kang magmasaligon ug magmalaomon.
7: Hunahunaa, may tawo bang matarong nga nahiagom sa katalagman?
: O kanus-a man gipasagdan ang mga matarong?
8: Sumala sa akong nakita, kadtong nag-uma sa kadaotan
: ug nagpugas ug kangil-ad, nag-ani usab sa ingon.
9: Ang kasuko sa Dios sama sa bagyo nga molaglag kanila.
10: Ang mga daotan mongulob daw liyon,
: apan pahilumon sila sa Dios ug hingoan sa ilang mga ngipon.
11: Sama sa kusgan nga liyon nga wala nay matukob, mangamatay sila;
: ug sama sa mga anak sa inahan nga liyon magkatibulaag sila.
12: Usa niana ka higayon may mensahe nga miabot sa hilom,
: daw hagawhaw kini nga lugos madungog.
13: Sama kini sa daman nga mitugaw sa akong paghikatulog.
14: Mikurog ako sa labihang kalisang.
15: Unya may huyohoy nga misapigad sa akong nawong,
: ug nanindog ang akong balhibo.
16: Nakita ko nga may nagtindog didto;
: gitutokan ko kini apan dili nako maklaro kon unsa kadto.
: Unya may nadungog akong tingog nga migisi sa kahilom
17: May tawo bang matarong atubangan sa Dios?
: May putli ba atubangan sa iyang Magbubuhat?
18: Ang Dios dili gani mosalig bisan sa iyang mga langitnong sulugoon;
: makakaplag pa gani siyag sayop bisan sa iyang mga anghel.
19: Busa unsaon man niya pagsalig sa binuhat nga gikan sa yuta?
: Abog lamang siya nga mahimong komuton sama sa anunugba.
20: Mahimong buhi pa ang tawo sa buntag
: apan takulahaw lamang siyang mamatay sa dili pa ang kagabhion.
21: Sakmiton ang tanan nga iyaha
: ug mamatay siya nga walay kaalam.