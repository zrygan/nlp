1: Namatikdan ko nga niining kalibotana,
: ang tawo wala gayod hatagig kaangayan
2: Ang tawo hatagan sa Dios ug bahandi, dungog, kabtangan,
: ug sa tanan nga iyang gikinahanglan,
: apan dili siya tugotan sa Dios sa pagpahimulos niini.
: Dumuduong hinuoy magpahimulos niini.
: Wala kini kapuslanan ug dili matarong.
3: Ang usa ka tawo mahimong makabaton
: ug usa ka gatos ka anak
: ug taas kaayong kinabuhi.
: Apan bisan pag unsa kataas kini
: kon wala siyay kalipay,
: ug dili siya pasidunggan sa dihang ilubong na siya,
: maayo pang nakuha siya sa didto pa siya sa tagoangkan sa iyang inahan.
4: Walay kapuslanan ang iyang pagkahimugso,
: ug mahanaw lamang siya sa kangitngit ug hikalimtan.
5: Dili siya makakita sa kahayag sa adlaw,
: o masayod kon unsa ang kinabuhi apan makapahulay siya.
6: Unsa pa kaha ang tawo nga wala gayod makapahimulos sa kinabuhi
: bisan pag magpanuigon siyag 2,000 ka tuig?
: Silang duha usa ray padulngan.
7: Magtrabaho ang tawo aron makakaon
: apan dili siya matagbaw.
8: Unsa may kalainan sa maalamon ug buangbuang?
: Makaayo ba sa kabos ang pagkasayod
: kon unsaon pagsagubang ang kinabuhi?
9: Wala kini kapuslanan;
: sama kini sa pagdakop ug hangin.
: Maayo pa nga matagbaw ka sa anaa kanimo
: kay sa mangandoy ka sa wala diha.
10: Nasayran nang daan ang bisan unsang mahitabo
: ug nasayod kitang tanan nga ang tawo
: dili makalalis sa gamhanan pa kay kaniya.
11: Sa daghang sulti daghan usab ang dili mapuslan,
: ug wala kay maani niini.
12: Unsaon man pagkasayod sa tawo
: unsay labing maayo alang kaniya
: niining mubo ug walay kapuslanan nga kinabuhi
: kinabuhi nga mahanaw lamang sama sa anino?
: Unsaon man pagkasayod sa tawo
: unsay mahitabo dinhi sa kalibotan
: human siya mamatay?