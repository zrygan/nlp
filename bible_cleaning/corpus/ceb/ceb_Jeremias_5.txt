1: Katawhan sa Jerusalem,
: susiha ang inyong kadalanan;
: tan-awa ang inyong palibot,
: susiha ang mga tiyanggihan,
: kon may bisag usa na lang ka tawo nga nagbuhat sa matarong ug nagmaminatud-on.
: Kon may hikaplagan gani kamo,
: pasayloon sa Ginoo ang Jerusalem.
2: Bisan ang inyong pagpanumpa sa ngalan sa Ginoo
: gipakawalay bili lamang ninyo.
3: Ang mahinungdanon alang sa Ginoo mao ang pagkamatinud-anon.
: Gikastigo kamo niya
: apan wala lamang ninyo kini panumbalinga;
: gilisudlisod kamo niya pag-ayo
: apan nagdumili gihapon kamo sa pagkat-on.
: Gahi gayod kamog ulo
: ug nagdumili kamo paghinulsol.
4: Unya nakaingon ako,
: Ang mga uyamot lamang kini sila nga wala masayod sa kabubut-on sa Ginoo ug sa balaod sa ilang Dios,
: maoy hinungdan nga nag-iningon sila niini.
5: Busa adtoon ko ang mga pangulo
: ug makigsulti ako kanila.
: Sa walay duhaduha nahibalo sila sa kabubut-on sa Ginoo
: ug sa kasugoan sa ilang Dios.
: Apan sila diayng tanan nagsalikway sa awtoridad sa Ginoo
: ug nagdumili pagsunod kaniya.
6: Tungod niini panukbon sila sa liyon sa kalasangan,
: kuniskunison sa tigre ug atangan sa liyopardo diha sa ilang kalungsoran.
: Kadtong mogawas sa ilang balay
: kuniskunison tungod sa kadaghan sa ilang sala,
: ug sa ilang pagtalikod sa Dios sa makadaghan.
7: Nag-ingon ang Ginoo ,
: Nganong pasayloon ko man ang akong katawhan?
: Gitalikdan ako sa ilang mga anak
: ug nagsimba sila sa mga diosdios.
: Gibusog ko sila,
: apan nanapaw hinuon sila ug nakighilawas sa mga babayeng daotan.
8: Nahisama sila sa laking kabayo nga maayong pagkagalam ug higal kaayo,
: nga mangita gayod sa asawa sa lain.
9: Karon dili ko ba diay sila silotan?
: Dili ko ba lang diay panimaslan ang katawhan nga sama kanila?
10: Ipahabas ko sa ilang kaaway ang ilang kaparasan,
: apan dili ko sila laglagon sa hingpit.
: Ipaputol ko ang ilang mga sanga,
: kay ang ilang mga sanga dili man akoa.
11: Nagluib kanako sa hingpit ang katawhan sa Israel ug sa Juda.
: Ako, ang Ginoo , ang nag-ingon niini.
12: Ang katawhan sa Ginoo nagsalikway kaniya.
: Nag-ingon sila,
: Dili kana niya buhaton.
: Dili kita magkalisodlisod
: ug dili mahitabo ang gubat ug ang gutom.
1314: Nag-ingon sila nga ang mga propeta sama lang sa hangin;
: dili gikan sa Ginoo ang ilang gisulti.
: Giingnan ako sa Ginoo , ang Dios nga Labing Gamhanan, Jeremias, kay nagsulti man sila niining mga butanga, himoon ko nga daw kalayo diha sa imong baba ang akong mga pulong. Mahisama kining mga tawhana sa sugnod nga masunog ug maut-ot.
15: O katawhan sa Israel,
: ipasulong kamo sa Ginoo sa katawhan nga gikan sa layong nasod.
: Gamhanan ug karaan kining nasora,
: nasod nga wala ninyo hibaloi ug hisabti ang sinultihan.
16: May mga pana sila aron ipamatay,
: ug silang tanan isog nga manggugubat.
17: Hutdon nilag kaon ang inyong mga abot;
: patyon nila ang inyong mga anak,
: ingon man ang inyong mga kahayopan
: ug ang inyong mga paras ug igos.
: Ang inyong mga kinutaang siyudad nga inyong gisaligan
: lumpagon nila pinaagi sa espada.
18: Apan ako, ang Ginoo , nag-ingon nga bisan niadtong mga adlawa, dili ko laglagon sa hingpit ang akong katawhan.
19: Kon mangutana sila kanimo nganong gihimo ko kini, ingna sila, Tungod kay mitalikod man kamo sa Ginoo ug nag-alagad hinuon sa ilang mga diosdios bisan dinhi sa inyong nasod busa mahimo kamong ulipon sa mga langyaw didto sa laing nasod.
20: Miingon ang Ginoo ,
: Ingna ang mga kaliwat ni Jacob ug ang katawhan sa Juda
21: Pamati kamong mga buangbuang ug walay buot nga katawhan,
: nga may mga mata apan dili makakita,
: ug may mga dalunggan apan dili makadungog.
22: Ako, ang Ginoo , mangutana kaninyo
: Nganong wala man kamoy kahadlok kanako?
: Nganong dili man kamo mokurog sa akong atubangan?
: Ako ang nagbutang sa baybayon ingon nga utlanan sa dagat,
: ug dili gayod kini molapas niini.
: Bisan pag modagko ug magdahunog ang mga balod,
: dili gihapon kini molapas sa baybayon.
23: Apan kamong katawhan
: gahian gayod ug ulo ug masupilon;
: gitalikdan ug gibiyaan ninyo ako.
24: Wala gayod kaninyoy nakahunahuna sa pag-ingon,
: Kahadlokan ta ang Ginoo nga atong Dios
: nga nagpaulan kon ting-ulan, ingon man sa tingpugas,
: ug naghatag kanatog abot matag tuig.
25: Apan ang inyong kadaotan ug pagkamakasasala
: nakapahilayo niining kaayohan gikan kaninyo.
26: Daghang daotan sa akong katawhan;
: sama sila sa mga manlilit-ag ug mga langgam,
: apan ang buot nilang lit-agon mao ang mga tawo.
27: Sama sa mga halwa nga napuno ug mga langgam,
: ang ilang mga balay usab napuno sa ilang mga tinikasan.
: Tungod niini,
: nangadato ug nagamhanan sila,
28: ug busog kanunay ug nanambok.
: Walay kinutoban ang ilang pagkadaotan;
: gihikawan nila sa hustisya ang mga ilo ug ang mga dinaugdaog.
29: Apan silotan ko sila tungod niini;
: panimaslan ko kining nasora;
: ako, ang Ginoo , ang nag-ingon niini.
30: Usa ka makuyaw ug makalilisang nga butang ang nahitabo dinhi niining nasora.
31: Bakak ang gisulti sa mga propeta;
: ang kaparian nagmando sumala sa sugo sa mga propeta,
: ug mao kini ang gusto sa akong katawhan.
: Apan inigkatapos na unya sa tanan,
: unsa may ilang mahimo?