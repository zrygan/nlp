1: Maayo unta kon gision mo ang kalangitan
: ug unya manaog ka aron mangurog ang kabukiran.
2: Mangurog gayod sila sama sa tubig nga mobukal tungod sa siga sa kalayo.
: Ngari ug ipadayag ang imong gahom ngadto sa imong mga kaaway
: aron mangurog ang kanasoran.
3: Sa dihang naghimo kag makalilisang nga buhat nga wala namo paabota,
: nanaog ka ug nangurog ang kabukiran tungod sa kahadlok kanimo.
4: Sukad masukad wala pa gayoy nakadungog
: o nakakita ug Dios nga sama kanimo,
: Dios nga motabang niadtong mosalig kanimo.
5: Gikahimut-an mo ang nagkinabuhig matarong,
: ug nagtuman kanimo pinaagi sa pagbuhat sa imong mga sugo.
: Apan nasuko ka sa dihang nakasala kami
: ug nagpadayon kami sa pagpakasala sa dugayng panahon.
6: Sama kami sa tawong hugaw,
: ug ang among matarong nga buhat
: sama lamang sa hugawng pahiran.
: Nangalaya kami daw dahon
: ug ang among pagkadaotan daw hangin nga mipadpad kanamo.
7: Wala gayoy misangpit sa imong ngalan ug mibangon aron pagdangop kanimo;
: gitago mo ang imong nawong gikan kanamo
: ug gipasagdan mo kami tungod sa among mga sala.
8: Apan Amahan ka gihapon namo, O Ginoo ;
: kami ang lapok, ikaw ang magkukulon;
: kaming tanan imong mga binuhat.
9: Busa ayaw intawon palabig kasuko, O Ginoo ,
: ug ayaw intawon hinumdomi hangtod sa hangtod ang among kasal-anan;
: hunahunaa nga kami imong katawhan.
10: Nahimo nang kamingawan ang balaan mong mga siyudad;
: ang Sion nahimo nang diserto, nagmingaw na ang Jerusalem.
11: Gisunog ang among balaan ug matahom nga Templo
: diin gisimba ka sa among katigulangan,
: ug nangagun-ob ang tanang matahom namong mga dapit.
12: Dili ka ba lamang magtagad bisan pa niining tanan, O Ginoo ?
: Magpakahilom ka ba lamang
: ug sakiton mo ba kami pag-ayo?