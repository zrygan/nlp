1: Si Moises mitubag, Apan kon dili motuo kanako ang mga Israelita ug dili sila mamati sa akong isulti kanila ug moingon hinuon, Ang Ginoo wala mopakita kanimo, unsa may akong buhaton?
2: Ang Ginoo miingon kaniya, Unsa man kanang imong gikuptan?
: Sungkod, mitubag si Moises.
3: Ang Ginoo miingon, Iitsa kana sa yuta. Busa giitsa ni Moises ang sungkod ug kini nahimong bitin ug miatras si Moises.
4: Unya ang Ginoo miingon kang Moises, Kupti ang ikog. Busa gikuptan kini ni Moises ug nahimo na usab kining sungkod.
5: Ang Ginoo miingon, Buhata ang maong milagro aron motuo sila nga ang Ginoo , ang Dios sa ilang katigulangan, ang Dios ni Abraham, ni Isaac ug ni Jacob, mipakita kanimo.
6: Unya miingon pag-usab ang Ginoo kang Moises, Ibutang ang imong kamot ilalom sa imong kupo. Gituman niya kini ug sa gipagawas na niya ang iyang kamot, gitaptan na kinig sakit ug nagputi-puti.
7: Miingon ang Ginoo , Ibutang pagbalik ang imong kamot sa ilalom sa kupo. Gibuhat niya kini ug sa pagkuha niya niini maayo na usab kini.
8: Ang Ginoo miingon, Kon dili sila motuo kanimo o dili madani sa unang timailhan, motuo na sila sa ikaduha.
9: Kon dili pa gayod sila motuo bisan pa niining duha ka mga timailhan ug dili magtagad sa imong isulti, pagkuhag tubig sa Suba sa Nilo ug ibubo kini sa yuta ug kanang tubiga mahimong dugo.
10: Si Moises miingon sa Ginoo , Apan Ginoo , dili ako maayong mosulti sukad pa kaniadto. Yungit ako ug magkangakanga nga mosulti.
11: Ang Ginoo miingon kaniya, Kinsa may naghatag ug baba sa tawo? Kinsay naghimo kaniyang bungol o amang? Kinsay naghatag kaniyag igtatan-aw o naghimo kaniyang buta? Dili ba ako, ang Ginoo ?
12: Busa lakaw kay tabangan ko ikaw pagsulti ug tudloan ko ikaw sa imong isulti.
13: Apan si Moises miingon, Pasayloa ako, Ginoo, apan kon mahimo, lain lay sugoa.
14: Nasuko ang Ginoo kang Moises ug miingon, Unsa may imong ikasulti bahin sa imong igsoon nga si Aaron, ang Levita? Nasayod ako nga maayo kaayo siyang mosulti. Nagpaingon na siya nganhi aron pagsugat kanimo. Malipay gayod siya pag-ayo inigkakita niya kanimo.
15: Siya lay pasultiha sa buot mong isulti. Tabangan ko kamo sa pagsulti ug sultihan ko kamo unsay inyong buhaton.
16: Gamita si Aaron nga imong tigpamaba kon makigsulti ka sa mga tawo. Mahisama ka sa Dios nga magtudlo kaniya unsay iyang isulti.
17: Dad-a kining sungkod ug pinaagi niini paghimog mga milagro.
18: Unya mibalik si Moises ngadto kang Jetro nga iyang ugangan ug miingon kaniya, Kon mahimo, mobalik ako sa akong mga kabanay didto sa Ehipto aron pagsusi kon buhi pa ba sila. Ug nanamilit si Moises kang Jetro ug si Jetro miingon kaniya, Lakaw ug pag-ayoayo.
19: Miingon ang Ginoo kang Moises didto sa Midian, Balik sa Ehipto kay nangamatay na ang tanan nga buot mopatay kanimo.
20: Unya gikuha ni Moises ang iyang asawa ug mga anak nga lalaki ug gipasakay niya sa asno ug miadto sila sa Ehipto. Gidala niya ang sungkod nga gitugon sa Dios nga dad-on niya.
21: Ang Ginoo miingon kang Moises, Karon nga mobalik ka na sa Ehipto, himoa gayod ang mga milagro atubangan sa hari pinaagi sa gahom nga gihatag ko kanimo. Apan pagahion ko ang iyang kasingkasing aron dili niya buhian ang mga Israelita.
22: Unya ingna ang hari, Mao kini ang giingon sa Ginoo Si Israel mao ang kamagulangang anak nga lalaki.
23: Gisultihan ko ikaw nga buhian mo ang akong anak aron simbahon niya ako apan nagdumili ka. Busa patyon ko ang imong kamagulangang anak nga lalaki.
24: Sa ilang gipahulayan sa dalan, gitagbo sa Ginoo si Moises aron unta patyon.
25: Unya mikuha si Sefora ug hait nga bato ug gituli niya ang iyang anak ug ang panit nga iyang naabis gipahid niya sa tiil ni Moises. Miingon si Sefora, Ikaw ang akong bana sa dugo!
26: Busa wala patya sa Ginoo si Moises. Mao kining higayona nga miingon si Sefora Ikaw ang bana sa dugo tungod sa gihimo nga pagtuli.
27: Unya ang Ginoo miingon kang Aaron, Lakaw ngadto sa diserto ug sugata si Moises. Busa miadto si Aaron aron pagsugat kang Moises didto sa balaang bukid. Ug sa nagkita na sila, gihagkan niya si Moises.
28: Gisuginlan ni Moises si Aaron sa tanan nga gisulti kaniya sa Ginoo , ingon man sa tanang milagro nga ipabuhat kaniya sa Ginoo .
29: Busa milakaw si Moises ug si Aaron ug gitigom nila ang tanang kadagkoan sa mga Israelita.
30: Gisuginlan sila ni Aaron sa tanang gisulti sa Ginoo kang Moises ug gihimo ni Moises ang tanang milagro atubangan sa katawhan.
31: Mituo ang katawhan ug sa nakabalita sila nga mianha kanila ang Ginoo ug nga nakita niya ang ilang pag-antos, miduko sila ug misimba kaniya.