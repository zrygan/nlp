1: Ang Ginoo miingon, Tawo, sultihi ang kabukiran sa Israel ug ingna sila sa pagpamati sa akong isulti.
2: Ako, ang Ginoong Dios , nag-ingon: Ang inyong mga kaaway nagsulti, Tan-awa ang karaang mga bukid, naamo na gayod.
3: Busa sultihi sila nga ang Ginoong Dios nag-ingon nga ikaw Israel gihimong kataw-anan sa tanan sa dihang nailog ug gipanulis sa kasikbit nga mga nasod ang imong kabukiran.
4: Busa pamatia ang isulti ko kaninyo, O kabukiran, kabungtoran, kawalogan ug kasapaan ug mga dapit nga nagun-ob ug mga siyudad nga gipamiyaan.
5: Kini ang giingon, Himoon ko kini tungod sa akong kasuko sa ubang kanasoran labi na sa Edomea nga malipayong miilog sa akong nasod tungod sa mga pasibsibanan niini ug nagtulis niini sa tumang kalampingasan.
6: Busa sultihi ang nasod sa Israel ug ingna ang iyang kabukiran, kabungtoran, kasapaan ug kawalogan nga nag-ingon ako, ang Ginoong Dios Tungod kay kamo nag-antos sa pagpakaulaw kaninyo sa ubang mga nasod, misilaob ang akong pangabubho.
7: Busa nanumpa ako nga pahiagomon ko sa kaulawan ang maong mga nasod.
8: Apan kamo, O kabukiran sa Israel, mananga ug mamunga alang sa akong katawhan, ang mga Israelita, kay mamauli man sila sa dili madugay.
9: Dapig ako kaninyo ug hatagan ko kamo sa akong pagtagad ug darohon kamo ug pugasan.
10: Padaghanon ko ang inyong mga lumolupyo, ang tibuok banay sa Israel, ug may mopuyo na sa mga siyudad ug tukoron pag-usab ang mga dapit nga nangagun-ob.
11: Pasanayon ko ang tawo ug ang kahayopan ug sama kaniadto daghang mopuyo diha kaninyo ug panalanginan ko kamog labaw pa kay sa kaniadto. Unya makaila na kamo nga ako mao ang Ginoo .
12: Magsuroysuroy na diha kaninyo ang akong katawhan, ang mga Israelita, ug panag-iyahon kamo nila ug mahimo kamo nga ilang panulondon ug dili na mangamatay ang ilang kabataan.
13: Mao kini ang giingon sa Ginoong Dios , Kay ang yuta giingnan man sa katawhan, Gilamoy ninyo ang mga tawo ug gihikawan ninyog mga kabataan ang inyong nasod,
14: busa dili na kamo magbuhat sa ingon.
15: Dili na kamo makadungog ug mga pagtamay gikan sa ubang mga nasod o pakaulawan pa kamo nila ug dili na gayod mahitabo nga mapukan kamo, nag-ingon ang Ginoong Dios .
16: Unya giingnan ako sa Ginoo ,
17: Tawo, sa didto pa ang mga Israelita magpuyo sa ilang nasod, ila kining gihugawhugawan pinaagi sa daotan nilang binuhatan. Ang ilang panglihok ingon kahugaw sa babaye nga gidugo.
18: Busa gipahamtangan ko sila sa akong kasuko tungod sa dugo nga ilang gipaagas ug sa mga diosdios nga maoy nakahugaw sa nasod.
19: Gipatibulaag ko sila ngadto sa nagkalainlaing kanasoran ug gisilotan ko sila sumala sa daotan nilang binuhatan.
20: Sa dihang didto na sila sa laing mga nasod, gipakaulawan nila ang akong ngalan ug ang katawhan miingon, Mao kini sila ang katawhan nga pinili sa Dios apan gihinginlan sila gikan sa ilang nasod.
21: Tungod niini, gipanalipdan ko ang balaan kong ngalan nga gipakaulawan sa katawhan sa Israel didto sa kanasoran nga ilang giadtoan.
22: Busa ingna ang mga Israelita nga nag-ingon ang Ginoong Dios Ayaw ninyo sabta, O katawhan sa Israel, nga nakahukom ako sa pagbuhat niini tungod kaninyo kondili tungod sa akong balaan ug halangdon nga ngalan nga gipakaulawan ninyo didto sa mga nasod nga inyong giadtoan.
23: Ipakita ko unsa kabalaan ug kahalangdon ang akong ngalan nga inyong gipakaulawan aron makaila sila nga ako mao ang Ginoo pinaagi sa akong buhaton kaninyo diha gayod sa ilang atubangan.
24: Kuhaon ug tigumon ko kamo gikan sa nagkalainlaing nasod ug dad-on ko kamo balik sa inyong yuta.
25: Buboan ko kamog limpyong tubig ug malimpyo kamo sa tanan ninyong kahugawan lakip sa inyong pagsimbag mga diosdios.
26: Hatagan ko kamog bag-ong kasingkasing ug bag-ong espiritu ug kuhaon ko ang inyong kasingkasing nga gahi sama sa bato ug ilisan ko kinig kasingkasing nga masinugtanon.
27: Ihatag ko kaninyo ang akong espiritu ug himoon ko kamong masinugtanon sa akong mga gimbut-an ug mga lagda.
28: Adto na kamo magpuyo sa yuta nga gihatag ko sa inyong katigulangan ug mahimo na kamong akong katawhan ug ako mahimo nang inyong Dios.
29: Unya luwason ko kamo sa inyong mga sala ug hatagan kamog daghang makaon ug dili na kamo abuton ug kagutom.
30: Pabungahon kog daghan ang inyong prutasan ug ang inyong kaumahan aron dili na kamo mag-antos sa kagutom nga maoy hinungdan sa inyong kaulawan atubangan sa kanasoran.
31: Inyo unyang hinumdoman ang daotan ug salawayon ninyong binuhatan ug ngil-aran kamo sa inyong kaugalingon tungod niini.
32: Hibaloi ninyo nga buhaton ko kini dili tungod kaninyo. Angay kamong maulaw ug mahinuklog tungod sa inyong binuhatan, O Israel, nag-ingon ako, ang Ginoong Dios .
33: Nag-ingon ang Ginoong Dios , Sa adlaw nga hinloan ko kamo sa tanan ninyong kalapasan, papuy-an ko pag-usab ang mga siyudad ug ipatukod ko pag-usab ang mga balay.
34: Ang yuta nga kaniadto walay kapuslanan pagaugmaron na ug ang mga tawong makakita niini
35: moingon na, Kining yutaa nga kaniadto wala hipusli nahimo nang sama sa Tanaman sa Eden ug ang mga siyudad nga kaniadto nagun-ob ug walay tawong nagtikawtikaw karon lig-on na ug daghan nang nagpuyo.
36: Unya ang mga nasod nga inyong kasikbit makaila nga ako, ang Ginoo , maoy nagtukod pag-usab sa mga dapit nga sa dugayng panahon walay nag-uma. Ako, ang Ginoo , maoy nagsulti niini ug buhaton ko gayod kini.
37: Mao kini ang giingon sa Ginoong Dios , Hatagan ko pag-usab ug laing kahigayonan ang katawhan sa Israel sa paghangyo kanako nga padaghanon ko sila sama kadaghan sa kahayopan
38: nga gihalad didto sa Jerusalem sa panahon sa mga kasaulogan aron malukop ang mga siyudad sa magpanon nga katawhan. Unya masayod sila nga ako mao ang Ginoo .