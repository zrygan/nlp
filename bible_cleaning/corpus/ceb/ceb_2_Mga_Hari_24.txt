1: Samtang si Joakim maoy hari sa Juda, gisulong siya ni Hari Nabucodonosor sa Babilonia ug naulipon niya si Joakim sulod sa tulo ka tuig. Unya mialsa si Joakim batok sa hari sa Babilonia.
2: Apan gipasulong sa Ginoo ang daghang mga sundalo nga taga-Caldea, taga-Siria, taga-Moab ug taga-Amon batok kang Joakim aron laglagon nila ang Juda sumala sa gisulti sa Ginoo pinaagi sa iyang alagad nga mga propeta.
3: Nahitabo kini sa Juda sa sugo sa Ginoo aron mahanaw ang Juda sa iyang panan-aw tungod sa mga sala ni Manases
4: ug tungod usab sa iyang pagpatay sa mga tawong dili sad-an kay gipuno man niya ang Jerusalem sa ilang dugo ug dili na mopasaylo ang Ginoo niini.
5: Ang tanang nabuhat ni Joakim nahisulat sa Kasaysayan sa mga Hari sa Juda.
6: Namatay si Joakim ug ang iyang anak nga si Joaquin maoy mipuli kaniya paghari.
7: Wala na gayod mosulong ang hari sa Ehipto kay giilog man sa hari sa Babilonia ang teritoryo sa Ehipto gikan sa Suba sa Nilo ngadto sa Suba sa Eufrates.
8: Si Joaquin nagpanuigon ug 18 sa paghari niya sa Juda ug naghari siya sa Jerusalem sulod lamang sa tulo ka bulan. Si Nehosta nga anak ni Elnatan nga taga-Jerusalem maoy iyang inahan.
9: Daotan usab ang kinabuhi ni Joaquin atubangan sa Ginoo sama sa iyang katigulangan.
10: Niadtong panahona misulong sa Jerusalem ang kasundalohan ni Nabucodonosor nga hari sa Babilonia ug samtang gilibotan nila ang siyudad,
11: si Hari Nabucodonosor mismo miadto sa siyudad.
12: Ug miampo si Joaquin kaniya ingon man ang iyang inahan ug mga opisyal sa kasundalohan lakip ang mga prinsipe ug mga opisyal sa palasyo. Sa ikawalong tuig sa paghari ni Nabucodonosor gibihag niya si Joaquin
13: ug gidala usab ang tanang bahandi sa Templo sa Ginoo ug sa palasyo sa hari. Gipamuak ang tanang galamiton nga bulawan sa Templo nga hinimo ni Solomon nga hari sa Israel. Nahitabo kini sumala gayod sa gipasidaan sa Ginoo .
14: Gibihag niya ang tanang nagpuyo sa Jerusalem lakip ang mga prinsipe ug ang mga isog ug bantogang mga tawo. Silang tanan 10,000 ka buok lakip ang mga tawong batid sa paghimo sa nagkalainlaing butang ug ang mga platero. Ang mga labing kabos ra gayoy gibilin.
15: Gibihag ni Nabucodonosor si Joaquin ngadto sa Babilonia ingon man ang inahan sa hari, ang iyang mga asawa ug ang mga opisyal ug ang mga kadagkoan sa nasod.
16: Gibihag usab niya ang 7,000 ka maisog nga mga tawo ug 1,000 ka tawo nga batid sa pagpanggama sa nagkalainlaing butang ug ang mga platero. Silang tanan angayan mahimong sundalo.
17: Ang uyoan ni Joaquin nga si Matanias maoy gihimong hari ni Nabucodonosor ug giilisan ang iyang ngalan ug Sedekias.
18: Si Sedekias nagpanuigon ug 21 sa paghari niya sa Juda ug naghari siya sulod sa 11 ka tuig didto sa Jerusalem. Si Hamutal nga anak ni Jeremias nga taga-Libna maoy iyang inahan.
19: Daotan usab ang iyang kinabuhi atubangan sa Ginoo sama gayod sa kang Joakim.
20: Tungod sa kasuko sa Ginoo , gisalikway niya ang katawhan sa Jerusalem ug sa Juda.
: Unya mialsa si Sedekias batok sa hari sa Babilonia.