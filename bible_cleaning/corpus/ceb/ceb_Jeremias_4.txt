1: Nag-ingon ang Ginoo ,
: O katawhan sa Israel, kon mobalik kamo, balik ngari kanako.
: Kon isalikway ninyo ang mga diosdios nga akong gidumtan,
: ug dili na magbudhi kanako,
2: may katungod ug may katarongan na kamo nga manumpa sa akong ngalan.
: Unya ang tanang kanasoran mohangyo kanako nga panalanginan ko sila
: ug magdayeg sila kanako.
3: Giingnan sa Ginoo ang katawhan sa Juda ug sa Jerusalem,
: Daroha ang inyong darohon nga kaumahan;
: ayaw isabod ang inyong binhi sa katunokan.
4: Tumana ninyo ang kasabotan tali kaninyo ug kanako.
: Itugyan kanako ang inyong kasingkasing,
: kamong katawhan sa Juda ug sa Jerusalem
: aron dili mosilaob ang akong kasuko
: tungod sa inyong daotang mga buhat;
: inigsilaob unya sa akong kasuko,
: wala gayoy tawong makapuypoy niini.
5: Patingoga ang trumpeta ngadto sa tibuok nasod!
: Singgit ug kusog!
: Papundoka ang katawhan sa Juda ug sa Jerusalem
: ug padagana ngadto sa mga kinutaang siyudad.
6: Giyahi sila paingon sa Sion.
: Palikaya sila sa walay langan
: kay nagpadala ang Ginoo ug dakong katalagman gikan sa amihanan.
7: Migula na gikan sa iyang tagoanan ang usa ka liyon,
: ang tiglaglag sa kanasoran.
: Ania siya aron ang Juda laglagon niya sa hingpit.
: Lumpagon gayod ang mga siyudad sa Juda
: ug wala nay magpuyo niini.
8: Busa pagbisti kamog sako
: ug pagminatay kamo ug pagbangotan
: kay wala pa mahupay ang bangis nga kapungot sa Ginoo batok sa Juda.
9: Nag-ingon ang Ginoo , Niadtong adlawa ang mga hari ug mga kadagkoan mawad-ag kaisog. Mahikugang ang mga pari ug mahibulong ang mga propeta.
10: Unya miingon ako, O Ginoong Dios , gilimbongan mo ang katawhan sa Jerusalem! Nag-ingon ka nga may moabot nga kalinaw apan karon namiligro sa espada ang ilang kinabuhi.
11: Moabot ang panahon nga ang katawhan sa Jerusalem pahibaloon nga adunay makapasong hangin nga mohuros gikan sa kamingawan ug mohapak kini sa katawhan sa Ginoo . Dili kini huyohoy nga mopalid sa tahop.
12: Ang hangin nga ipadala sa Ginoo kusog kaayo. Karon ang Ginoo mismo ang nagpakanaog ug silot sa iyang katawhan.
13: Ang kaaway nagpaingon na nganhi nga daw panganod,
: ang karwahing iggugubat niya sama sa alimpulos;
: tulin pa sa agila ang iyang mga kabayo
: ug sigurong mangamatay gayod kita.
14: Jerusalem, hinloi sa daotan ang imong kasingkasing aron ka maluwas.
: Hangtod anus-a ka maghunahuna ug daotan?
15: Ang mga mensahero gikan sa Dan ug sa Efraim
: maoy nagdala sa daotang balita.
16: Gipasidan-an nila ang kanasoran ug ang Jerusalem
: nga umaabot ang mga kaaway nga gikan sa layong nasod.
: Maninggit sila batok sa mga siyudad sa Juda;
17: libotan nila ang Juda sama sa himoon sa mga tawo nga nagbantayg uma
: kay ang nasod misupil man sa Ginoo .
: Ang Ginoo maoy nag-ingon niini.
18: Juda, mahitabo kini kanimo tungod sa daotan mong mga buhat.
: Ang imong sala maoy nakaingon niining tanan
: busa bation mo ang kapait ug tumang kasakit.
19: Dili ko maantos ang kaguol;
: daw gikumot ang akong kasingkasing sa kasakit.
: Dili ko kapugngan ang akong gibati;
: nadungog ko ang tingog sa trumpeta ug ang singgit sa panaggubat.
20: Nagsunodsunod ang mga katalagman
: ug ang tibuok nasod nalukop sa kadaot nga nahimo niini.
: Sa kalit lamang nangaguba ang mga tolda
: ug nangagusbat ang mga tabil niini.
21: Wala bay pagkatapos ang nakita kong panaggubat,
: ingon man ang nabati kong lanog sa trumpeta?
22: Nag-ingon ang Ginoo ,
: Mga buangbuang ang akong katawhan;
: wala sila makaila kanako.
: Sama sila sa kabataan nga walay buot,
: wala silay salabotan.
: Hanas na sila sa pagbuhat ug daotan
: apan dili sila maantigong mobuhat sa maayo.
23: Unya mitan-aw ako sa yuta, wala kini mahitsura;
: mihangad ako sa langit ug nagngitngit lamang kini.
24: Mitan-aw ako sa kabukiran ug nakita ko nga natay-og kini,
: ingon man ang mga kabungtoran.
25: Wala akoy nakitang tawo;
: ang kalanggaman sa kahanginan nanglupad ug mipalayo na.
26: Nahimo nang diserto ang tabunok nga yuta.
: Nangagun-ob ang mga siyudad
: tungod sa mabangis nga kapungot sa Ginoo .
27: Kay ang Ginoo nag-ingon man nga mahimong diserto ang tibuok kalibotan apan dili kini niya laglagon sa hingpit.
28: Tungod niini, magbangotan ang yuta ug mongitngit ang langit.
: Mao kini ang giingon sa Ginoo
: ug dili na mausab ang iyang hunahuna.
: Nakahukom na siya
: ug buhaton gayod niya kini.
29: Sa kabanha sa mga tawong nagkabayo
: ug sa mga tawong nagdalag mga pana,
: managan ang tanang katawhan.
: Ang pipila managan ngadto sa lasang,
: ang uban ngadto sa mga pangpang.
: Pamiyaan ang kalungsoran
: ug dili na kini puy-an.
30: Alaot ka, O Jerusalem nga biniyaan!
: Nganong nagbisti kag pula?
: Nganong nangalahas ka man ug namintal sa imong mata?
: Anugon lang ang imong pagpaguwapa
: kay gisalikway ka na sa imong mga hinigugma,
: ug buot ka nilang patyon!
31: Nadungog ko nga may nagtuaw sama sa babaye nga nagbati,
: tiyabaw sa babayeng nanganak sa iyang panganay.
: Tiyabaw kadto sa Jerusalem nga naglisod na sa pagginhawa.
: Gidupa niya ang iyang mga kamot ug mituaw, Alaot ako!
: Ania na sila aron sa pagpatay kanako!