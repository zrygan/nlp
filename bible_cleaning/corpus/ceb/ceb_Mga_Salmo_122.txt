1: Nalipay ako sa pag-ingon nila kanako,
: Mangadto kita sa balay sa Ginoo !
2: Ug karon ania kami dinhi
: nagtindog sulod sa imong mga ganghaan, O Jerusalem!
3: Ang Jerusalem usa ka siyudad
: nga gitukod diha sa kalig-on ug panaghiusa.
4: Moadto kaniya ang mga kabanayan sa Israel
: aron pagpasalamat sa Ginoo
: sumala sa iyang gisugo kanila.
5: Didto ang mga hari sa Israel nga kaliwat ni David
: nagmando uban sa kaangayan.
6: Pag-ampo kamo alang sa kalinaw sa Jerusalem
: Magmauswagon unta ang nahigugma kanimo!
7: May kalinaw unta sulod sa imong mga kota
: ug may kasigurohan diha sa imong mga palasyo.
8: Tungod ug alang sa akong mga kaparyentihan ug kahigalaan,
: moingon ako sa Jerusalem, Magmalinawon ka unta!
9: Tungod ug alang sa balay sa Ginoo nga atong Dios,
: mag-ampo ako alang sa imong kaayohan, O Jerusalem.