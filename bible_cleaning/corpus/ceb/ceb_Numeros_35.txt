1: Samtang didto si Moises sa kapatagan sa Moab, daplin sa Suba sa Jordan atbang sa Jerico, giingnan siya sa Ginoo ,
2: Sugoa ang katawhan sa Israel nga hatagan nila ang mga Levita ug mga siyudad ug mga pasibsibanan duol sa maong mga siyudad gikan sa yuta nga mahimong ilang bahin.
3: Ang mga siyudad ilang puy-an ug ang mga pasibsibanan alang sa ilang mga kahayopan.
4: Ang mga pasibsibanan nga inyong ihatag kanila kinahanglan nga may gilapdon nga 450 ka metros gikan sa paril sa siyudad.
5: Sa dapit sa sidlakan pagsukod kamog 900 ka metros gawas sa siyudad ingon man sa kasadpan, sa habagatan ug amihanan aron mataliwad-an niini ang siyudad. Mao kini ang ilang pasibsibanan.
6: Ang unom ka siyudad nga inyong ihatag sa mga Levita maoy mga siyudad nga dalangpanan alang niadtong makapatay ug tawo nga dili tinuyo. Hatagi pa gayod silag dugang nga 42 ka siyudad
7: aron mahimong 48 ka siyudad ang maangkon nila lakip ang mga pasibsibanan niini.
8: Ang gidaghanon sa mga siyudad nga inyong ihatag sa mga Levita mag-agad sa gidak-on sa yuta nga mahimong bahin sa maong banay. Ang banay nga dakog bahin kinahanglang mohatag ug daghan ug ang diyutay mohatag usab ug pipila lamang ka siyudad.
9: Unya giingnan sa Ginoo si Moises,
10: Sultihi ang katawhan sa Israel nga kon makatabok na sila sa Suba sa Jordan,
11: kinahanglan nga maggahin silag mga siyudad nga dalangpanan alang niadtong makapatay nga dili tinuyo.
12: Adto niini dangop ang makapatay aron dili siya patyon sa buot manimalos kaniya sa dili pa siya hukman sa katawhan diha sa usa ka tigom.
13: Kinahanglang unom ka siyudad nga dalangpanan ang igahin ninyo.
14: Igahin ninyo ang tulo ka siyudad tabok sa Jordan ug tulo usab ka siyudad sa Canaan ingon nga mga siyudad nga dalangpanan.
15: Kining mga siyudara dalangpanan sa katawhan sa Israel ug sa mga langyaw nga motipon kaninyo. Dalangpanan kini niadtong tawo nga makapatay nga wala tuyoa.
16: Apan kadtong makapatay ginamit ang puthawng hinagiban, mamumuno siya busa kinahanglang patyon.
17: Ug kon gilabayg bato ang usa ka tawo ug unya namatay, isipong mamumuno ang naglabay kaniyag bato ug kinahanglang patyon.
18: O kon ang usa ka tawo gibunalag kahoy ug namatay, ang nagbunal kaniya isipong mamumuno ug kinahanglang patyon.
19: Ang buot manimalos kaniya makahimo sa pagpatay kaniya kon siya iyang ikatagbo sa dalan.
20: Ug kon ang usa ka tawo gidumtan ug gidunggab o gibangkaw o gipana o gibanhigan sa nagdumot kaniya ug mamatay siya
21: o kon tungod sa kasilag gisumbag siya sa nagdumot kaniya ug namatay siya, isipon nga mamumuno ang nagpatay kaniya ug mahimong patyon siya sa buot manimalos kaniya kon siya iyang ikatagbo.
22: Apan kon sa kalit makadunggab ang usa ka tawo ug tawo nga dili niya kaaway o nakalabay kaniyag bisag unsa nga wala tuyoa
23: o nakaigo siyag tawo sa bato nga iyang gilabay nga dili tinuyo bisag dili niya kaaway ug namatay ang maong tawo,
24: magtigom ang katawhan ug hukman nila ang tawong nakapatay ug ang buot manimalos kaniya sumala niining mga lagdaa.
25: Ug luwason sa katawhan nga nagtigom ang tawong nakapatay nga dili tinuyoan gikan sa buot manimalos kaniya ug ibalik siya sa siyudad nga iyang gidangpan hangtod nga mamatay ang Pangulong Pari nga gidihogag balaan nga lana.
26: Apan kon mogawas ang tawo sa siyudad nga iyang gidangpan
27: ug ikahibalag siya ug patyon sa buot manimalos kaniya, dili na isipon nga sala ang pagpatay kaniya.
28: Kay kinahanglan gayod nga ang modangop sa siyudad nga dalangpanan dili mogawas sa siyudad samtang buhi pa ang Pangulong Pari. Apan kon mamatay na ang Pangulong Pari makapauli na siya sa ila.
29: Mao kini ang mga lagda nga kinahanglang tamdon sa tanan ninyong kaliwatan diha sa inyong mga gipuy-an.
30: Kon makapatay ang usa ka tawo, ang silot nga kamatayon kinahanglang ipasikad sa mga kamatuoran nga gipahayag sa mga saksi. Dili mahimong patyon ang tawo pinasikad sa pagpamatuod sa usa lamang ka saksi.
31: Ayaw pagdawat ug lukat alang sa kinabuhi sa mamumuno kon sad-an siya, kondili patya gayod siya.
32: Ayaw usab pagdawat ug lukat alang sa kinabuhi sa tawong midangop sa siyudad nga dalangpanan aron nga mopauli siya sa ila sa dili pa mamatay ang Pangulong Pari.
33: Ayaw hugawhugawi ang inyong nasod sa ingon nga paagi. Dili mahugasan ang sala tungod sa dugo nga miagas kon dili ang dugo sa nakapatay mao ang paagason.
34: Ayaw hugawhugawi ang nasod diin kamo nagpuyo kay ako, ang Ginoo , nagpuyo sa taliwala sa katawhan sa Israel.