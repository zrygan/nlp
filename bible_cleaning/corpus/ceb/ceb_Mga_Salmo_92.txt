1: Maayo gayod ang pagpasalamat kanimo, O Ginoo ,
: ug ang pag-awit alang sa imong ngalan, O Labing Halangdon nga Dios,
2: ang pagsangyaw matag buntag sa imong gugmang walay paglubad
: ug sa matag gabii sa imong pagkamatinud-anon
3: dinuyogan sa honi sa mga tulunggon nga kinuwerdasan
: ug sa tugtog sa alpa.
4: Nakalipay kanako, O Ginoo , ang gamhanan mong mga buhat
: ug nag-awit ako sa kalipay tungod sa imong gihimo.
5: Pagkakahibulongan sa imong mga buhat, O Ginoo !
: Pagkalalom sa imong mga hunahuna!
6: Dili kini masabot sa mga buangbuang
: o matugkad sa mga walay alamag
7: bisan motubo sama sa mga sagbot ang mga daotan
: ug ang tanang makasasala mouswag,
: mangalaglag ra gihapon sila sa hingpit,
8: kay ikaw, O Ginoo , labaw man sa tanan hangtod sa kahangtoran.
9: Nasayod kami nga mangamatay ang imong mga kaaway
: ug mabuntog ang tanang daotang tawo.
10: Gihimo mo akong kusgan ingon sa ihalas nga torong baka;
: gidihogan mo akog bag-ong lana.
11: Nakita ko ang kapildihan sa akong mga kaaway
: ug nadungog ko ang hilak sa mga daotan.
12: Molambo ang mga matarong sama sa palmera;
: motubo sila sama sa mga sidro sa Lebanon.
13: Sama sila sa mga kahoy nga gitanom diha sa balay sa Ginoo
: ug misanay diha sa Templo sa atong Dios.
14: Mamunga gihapon sila bisan tigulang na
: ug kanunayng lunhaw ug lig-on.
15: Nagpaila kini nga matarong ang Ginoo ;
: siya ang akong tigpanalipod ug walay ikasaway kaniya.