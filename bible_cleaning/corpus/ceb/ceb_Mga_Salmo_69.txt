1: Luwasa ako, O Dios!
: Tagaliog na nako ang tubig;
2: nagkaunlod ako sa lalom nga lapok
: ug wala akoy kasukaran.
: Ania na ako sa lalom nga tubig
: ug hapit na malumos sa mga balod.
3: Gikapuyan na ako sa pagpakitabang
: ug nag-uga na ang akong tutonlan.
: Gikapuyan na ang akong mga mata
: sa pagpaabot sa tabang sa akong Dios.
4: Ang nagdumot kanako nga walay kapasikaran,
: mas daghan pa kay sa akong buhok,
: ug ang mga kaaway nga nagbutangbutang kanako
: kusgan ug buot mopatay kanako.
: Gipugos ako sa pag-uli kanila sa mga butang nga wala ko kawata.
5: Nasayod ka, O Dios, sa binuang nga akong nahimo.
: Wala matago gikan kanimo ang akong mga sala!
6: Ayaw itugot nga mapakaulawan ko ang nagsalig kanimo,
: O Ginoong Dios nga Labing Gamhanan!
: Ayaw itugot nga mapakaulawan ko ang nagsimba kanimo,
: O Dios sa Israel!
7: Tungod ug alang kanimo gibiaybiay ako
: ug nabulit ako sa kaulaw.
8: Nahisama ako sa dumuduong alang sa akong mga igsoon
: ug giisip akong langyaw sa akong banay.
9: Nagdilaab nga daw kalayo ang gugma ko sa imong Templo.
: Akoy gisakitan sa ilang pagpanamastamas kanimo.
10: Nagpaubos ako sa akong kaugalingon pinaagi sa pagpuasa,
: apan gibiaybiay hinuon ako sa katawhan.
11: Nagbisti akog sako timaan sa pagbangotan,
: apan nahimo hinuon akong sumsuman sa mga tabi.
12: Sa ilang panagtabi sa kadalanan, ako ang ilang gihisgotan,
: ug nag-awit ang mga palahubog bahin kanako.
13: Apan alang kanako, mag-ampo ako kanimo, O Ginoo ;
: patalinghogi ako, O Dios, sa panahon nga imong nahimut-an tungod sa imong dakong gugma
: kay tumanon mo man ang imong saad sa pagluwas.
14: Tabangi ako aron dili mounlod sa lapok.
: Panalipdi ako gikan sa akong mga kaaway
: ug niining lalom nga tubig.
15: Ayaw itugot nga lapawan ako sa baha
: o malumos sa kahiladman
: o matabonan diha sa lubnganan.
16: Tungod sa kaayo sa imong gugma nga walay paglubad,
: tubaga ako, O Ginoo .
: Sumala sa imong madagayaong kaluoy, tagda ako!
17: Ayaw talikdi ang imong sulugoon
: kay ania ako sa dakong kalisdanan.
: Pagdali ug tubaga ako!
18: Anhia ug luwasa ako;
: luwasa ako gikan sa akong mga kaaway.
19: Nasayod ka kon giunsa ako sa pagbugalbugal,
: pagpakaulaw ug pagpanamastamas.
: Nakita mo ang tanan kong mga kaaway.
20: Nakapaguol kanako ang ilang pagbiaybiay
: ug nawad-an akog paglaom.
: Nangandoy akog kaluoy apan walay naluoy kanako.
: Nangandoy akog maglilipay
: apan walay milipay kanako.
21: Sa dihang gigutom ako,
: gihatagan ako nilag hilo;
: sa dihang giuhaw ako, gihatagan ako nilag suka.
22: Mahimo untang lit-ag ang ilang kaugalingong lamisa;
: ang ilang kombira mahimo untang laang!
23: Butai sila aron dili na makakita
: ug kuhaa sa hingpit ang ilang kusog!
24: Ibubo kanila ang imong tumang kasuko;
: pahiagoma sila sa imong kapungot!
25: Pamiyaan unta nila ang ilang mga kampo,
: ug wala na untay mahibiling buhi sa ilang mga tolda!
26: Gilutos nila kadtong imong gisilotan,
: ug gidugangan pa gayod nilag samad ang imong gipangsamaran.
27: Pahamtangi silag dugang nga silot
: ug ayaw gayod sila pasayloa.
28: Palaa ang ilang mga ngalan sa libro sa mga buhi;
: ayaw sila ilista uban sa mga matarong.
29: Apan ako nasakitan ug nag-antos,
: busa bayawa ug luwasa ako, O Dios!
30: Daygon ko ang Dios pinaagi sa awit,
: ug isangyaw ko ang iyang pagkagamhanan
: pinaagi sa mga pagpasalamat.
31: Mas makapahimuot kini sa Ginoo
: kay sa halad nga baka o sa usa ka tibuok nga torong baka.
32: Inigkakita niini sa mga kabos, malipay sila
: ug madasig ang nagsimba sa Dios.
33: Patalinghogan sa Ginoo ang mga kabos,
: ug dili gayod niya hikalimtan ang iyang katawhan nga nabilanggo.
34: Langit, yuta ug kadagatan ug tanang mananap nga anaa niini,
: dayga ninyo ang Dios!
35: Luwason niya ang Jerusalem
: ug tukoron niya pag-usab ang kalungsoran sa Juda.
: Mopuyo didto ang iyang katawhan
: ug manag-iya sa maong yuta.
36: Ang mga kaliwat sa iyang mga alagad maoy manunod niini,
: ug ang nahigugma kaniya mopuyo didto.