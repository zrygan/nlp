1: Bangon, Jerusalem!
: Sidlak kay miabot na ang imong kahayag,
: ug ang himaya sa Ginoo nagdan-ag na kanimo.
2: Tabonan sa kangitngit ang kalibotan,
: ug ang katawhan tikyopan sa kangiob.
: Apan ang Ginoo mosidlak kanimo,
: ug makita diha kanimo ang iyang himaya.
3: Ang kanasoran moduol sa imong kahayag,
: ug ang mga hari moduol sa lamdag sa imong kahayag.
4: Tan-awa ang imong palibot;
: makita mo nga nagtigom na sila ug moduol kanimo;
: gikan sa layong dapit mangabot ang imong mga anak nga lalaki,
: ug kugoson ang imong mga anak nga babaye.
5: Malipay ka gayod inigkakita mo niini;
: tungod sa kahinam mopaspas pagpitik ang imong kasingkasing,
: kay ang bahandi sa kanasoran mahianha man kanimo;
: moabot kini kanimo latas sa kadagatan.
6: Malukop ka sa daghang kamelyo gikan sa Midia ug sa Epa;
: ang tanan nga gikan sa Sheba magdalag bulawan ug insenso
: ug mag-awit silag mga pagdayeg alang sa Ginoo .
7: Dad-on nganha kanimo ang tanang kahayopan sa Kedar,
: ug ang mga laking karnero sa Nebaiot;
: kini maoy imong mga halad nga akong kahimut-an
: ug himoon kong mahimayaon ang akong Templo.
8: Unsa ba kining naglupad nga daw panganod,
: ug daw mga salampati nga paingon sa ilang mga puy-anan?
9: Ang mga barko gikan sa kapuloan naghulat kanako,
: ug mag-una kanila ang mga barko sa Tarsis
: aron kuhaon ang imong mga anak gikan sa layong dapit,
: dala ang ilang bulawan ug plata
: aron pagpasidungog sa Ginoo nga imong Dios,
: ang Balaang Dios sa Israel,
: kay gipasidunggan ka man niya.
10: Miingon ang Dios,
: Ayohon sa mga langyaw ang imong mga kota
: ug alagaran ka sa ilang mga hari;
: kay bisag gikastigo ko ikaw tungod sa akong kasuko,
: karon gikaluy-an ko na ikaw.
11: Kanunayng bukas ang imong mga ganghaan;
: dili sila sirhan adlaw ug gabii,
: aron panad-on nganha kanimo ang bahandi sa kanasoran,
: ug manulod ang ilang mga hari kinuyogan sa ilang mga alagad.
12: Mangalaglag ang nasod ug gingharian nga dili moalagad kanimo;
: ang maong nasod magun-ob gayod sa hingpit.
13: Moanha kanimo ang garbo ug dungog sa Lebanon
: ang sipre, ang platano ug ang maribuhok
: aron idayandayan sa akong Templo;
: himoon kong matahom ang akong tumbanan.
14: Ang mga anak niadtong nagdaugdaog kanimo
: moanha kanimo nga magyukbo;
: moyukbo sa imong tiilan kadtong tanang nagbugalbugal kanimo;
: tawgon ka nila nga Siyudad sa Ginoo , ang Sion sa Balaang Dios sa Israel.
15: Bisag gibiyaan ka ug gikasilagan ug gilikayan,
: himoon ko ikawng halangdon hangtod sa kahangtoran
: ug kalipay sa tanang kaliwatan.
16: Ang kanasoran ug mga hari moatiman kanimo
: sama sa usa ka inahan nga nagpasuso sa iyang anak.
: Unya masayod ka nga ako, ang Ginoo , ang nagluwas kanimo.
: Ang gamhanang Dios sa Israel nagluwas kanimo.
17: Dad-an ko ikawg bulawan inay bronsi,
: plata inay puthaw, bronsi inay kahoy, puthaw inay bato.
: Himoon kong malinawon ang inyong gingharian
: ug mandoan kamo sa hustisya.
18: Wala nay pinatyanay diha kaninyo,
: ug wala nay kadaot diha sa inyong yuta;
: nganlan ninyog Kaluwasan ang inyong mga kota,
: ug ang inyong mga ganghaan nganlan ninyog Pagdayeg.
19: Ang adlaw dili na maoy inyong kahayag
: sa panahon sa adlaw.
: Dili na mosubang pa ang bulan
: aron paglamdag kaninyo sa gabii,
: kay ang Ginoo mao na man
: ang inyong kahayag nga walay pagkapalong,
: ug ang Dios mao nay inyong himaya.
20: Dili na mosalop ang inyong adlaw ingon man ang inyong bulan
: kay ang Ginoo mao na man ang inyong kahayag hangtod sa hangtod,
: ug matapos na unya ang inyong pagbangotan.
21: Pulos na unya matarong ang inyong katawhan;
: sila na ang manag-iya sa nasod hangtod sa kahangtoran;
: sila nga maoy saha sa akong tinanom,
: ang akong mga binuhat mismo aron ako kapasidunggan.
22: Mosanay ang labing diyutay kanila
: ug mahimong gamhanang nasod.
: Inig-abot sa hustong panahon dalion ko kini pagbuhat.
: Ako mao ang Ginoo !