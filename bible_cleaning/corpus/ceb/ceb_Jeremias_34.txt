1: Unya misulti na usab kanako ang Ginoo samtang si Nabucodonosor nga hari sa Babilonia ug ang iyang kasundalohan, tinabangan sa mga kasundalohan sa tanang mga nasod nga nailalom kaniya, miataki sa Jerusalem ug sa kasikbit nga kalungsoran.
2: Ang Ginoo , ang Dios sa Israel, nagsugo kanako sa pag-adto ug pagsulti kang Sedekias nga hari sa Juda, Ako, ang Ginoo , magtugyan niining siyudara ngadto sa hari sa Babilonia ug sunogon niya kini.
3: Dili ka makaikyas kaniya. Hidakpan ka gayod ug itugyan ngadto sa hari sa Babilonia. Ikaatubang ug ikasulti mo gayod siya ug dad-on ka ngadto sa Babilonia.
4: Hari Sedekias, pamati sa isulti ko bahin kanimo. Dili ka mamatay sa gubat.
5: Hinuon mamatay ka nga malinawon ug ingon nga ang katawhan nagsunog ug insenso sa paglubong nila sa imong katigulangan nga naghari una kanimo, magsunog usab ang katawhan ug insenso alang kanimo. Magbangotan sila kanimo ug moingon, Patay na ang atong hari! Ako, ang Ginoo , maoy nagsulti niini.
6: Busa gisultihan ko niining tanan si Hari Sedekias didto sa Jerusalem
7: samtang ang maong siyudad giataki sa kasundalohan sa hari sa Babilonia. Giataki usab nila ang Lakis ug ang Aseka, ang mga siyudad sa Juda nga mao na lamang ang may panalipod.
8: Misulti pa gayod ang Ginoo kanako human si Hari Sedekias ug ang katawhan sa Jerusalem magkauyon nga hatagag kagawasan ang ilang mga ulipon.
9: Nagkasabot sila nga hatagan nilag kagawasan ang ilang mga ulipon nga Hebreo, lalaki ug babaye, aron wala nay Judio nga ulipnon sa iyang isigka-Judio.
10: Ug ang tanan, lakip ang ilang mga kadagkoan, mituman gayod sa ilang gikasabotan sa pagpagawas sa ilang mga ulipon ug sa dili na gayod pag-ulipon kanila pag-usab.
11: Apan wala madugay nausab ang ilang hunahuna ug giulipon na usab nila ang ilang mga ulipon kaniadto.
12: Niining higayona ang Ginoo ,
13: ang Dios sa Israel, miingon kanako, Naghimo akog kasabotan uban sa inyong katigulangan sa dihang gipagawas ko sila sa Ehipto ug giluwas gikan sa kaulipnan. Giingnan ko sila nga
14: sa matag ikapito nga tuig kinahanglan nga buhian gayod nila ang ilang pinalit nga ulipon nga Hebreo kon nakaalagad na siyag unom ka tuig. Apan ang inyong katigulangan wala magtagad sa akong gisulti kanila.
15: Dili pa lang dugay nga nagpakita kamog paghinulsol pinaagi sa pagpagawas sa inyong mga ulipon nga inyo rang kadugo ug naghimo kamog kasabotan diha sa akong atubangan sulod sa akong Templo. Kini nakapahimuot kanako.
16: Apan dali rang nausab ang inyong hunahuna ug gipakaulawan ninyo ako. Gipugos ninyo pagpaulipon pag-usab ang inyong mga ulipon nga inyo nang gihatagag kagawasan sumala sa ilang tinguha.
17: Busa, ako ang Ginoo , nag-ingon kaninyo nga wala ninyo tumana ang akong sugo kay gihikawan man ninyo ang inyong mga kadugo sa ilang kagawasan. Busa hatagan ko kamog kagawasan nga mamatay sa gubat, sa sakit ug sa gutom. Lisangon ko ang tibuok kalibotan pinaagi sa akong buhaton kaninyo. Ako, ang Ginoo , ang nagsulti niini.
1819: Ang mga kadagkoan sa Juda ug sa Jerusalem, lakip ang mga opisyales sa hari, ang mga pari ug ang tanang tawo sa tibuok nasod naghimog kasabotan uban kanako pinaagi sa pag-agi sa taliwala sa torong baka nga ilang gipikas. Apan wala sila motuman sa tanan nga gikasabotan uban kanako. Busa buhaton ko kanila ang ilang gibuhat ngadto sa torong baka.
20: Itugyan ko sila sa ilang mga kaaway nga buot mopatay kanila ug ang ilang mga patayng lawas pangan-on sa mga langgam ug sa mga mananap nga ihalas.
21: Itugyan ko si Sedekias nga hari sa Juda lakip ang iyang mga opisyales ngadto sa ilang mga kaaway nga buot mopatay kanila. Itugyan ko sila ngadto sa kasundalohan sa hari sa Babilonia nga mihunong na sa pag-ataki kaninyo.
22: Mandoan ko sila ug mobalik sila niining siyudara. Ila kining atakihon, ilogon ug unya sunogon. Himoon ko ang kalungsoran sa Juda nga sama sa diserto diin walay nagpuyo. Ako, ang Ginoo , maoy nagsulti niini.