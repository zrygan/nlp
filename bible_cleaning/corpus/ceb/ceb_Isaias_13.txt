1: Mao kini ang mensahe sa Dios bahin sa Babilonia nga nadawat ni Isaias nga anak ni Amos.
2: Didto sa usa ka bungtod nga hawan kaayo,
: iisa ang usa ka bandila
: ug singgit ug kusog ngadto sa mga sundalo;
: sinyasi sila sa imong kamot aron pagsulong sa garbosong siyudad.
3: Gimandoan ko na ang akong mga piniling sundalo,
: mga tawong andam sa pagpahamtang sa akong kasuko.
4: Pamatia ang kaguliyang
: sa daw daghang katawhan didto sa mga bukid!
: Pamatia ang kaguliyang sa mga gingharian
: ug sa mga nasod nga nagkatigom!
: Ang Ginoo nga Labing Gamhanan
: nagtigom ug kasundalohan alang sa usa ka gubat.
5: Gikan sila sa mga nasod nga layo kaayo;
: kini sila mao ang kasangkapan sa Ginoo sa pagpahamtang sa iyang kasuko
: aron paggun-ob sa tibuok kalibotan.
6: Tiyabaw, kay duol na ang adlaw sa Ginoo ,
: adlaw nga ipahamtang niya ang kalaglagan.
7: Busa kawad-ag umoy ang tanang kamot
: ug malisang ang tanang katawhan,
8: ug mangaluya sila.
: Bation nila ang hilabihang kasakit
: sama sa bation sa babayeng nagbati.
: Magtinan-away sila nga pulos nalisang
: ug mamula ang ilang nawong sa kaulaw.
9: Moabot gayod ang adlaw sa Ginoo ,
: pintas ug inubanan sa hilabihang kapungot
: aron paggun-ob sa kalibotan
: ug paglaglag sa mga makasasala.
10: Kay ang mga kabituonan sa langit dili na modan-ag;
: mosubang ang adlaw nga magdagtom
: ug dili usab mohayag ang bulan.
11: Silotan ko ang kalibotan tungod sa kadaotan niini,
: ingon man ang mga daotan tungod sa ilang kalapasan.
: Taposon ko ang garbo sa mga mapahitas-on,
: ug putlon ko ang pagkamapahitas-on sa mga walay kaluoy.
12: Himoon ko ang tawo nga mas nihit kay sa lunsayng bulawan sa Ofir.
13: Uyogon ko ang kalangitan,
: ug matay-og ang kalibotan sa nahimutangan niini tungod sa akong kapungot
: inigpahamtang ko sa akong kabangis.
14: Ang mga langyaw managan balik sa ilang mga nasod,
: sama sa mga giayam nga lagsaw
: o sa mga karnero nga walay magbalantay.
15: Kadtong hidakpan patyon pinaagi sa espada.
16: Ilambus ang ilang mga masuso hangtod mamatay samtang magtan-aw sila;
: tulison ang ilang kabalayan
: ug panglugoson ang ilang mga asawa.
17: Ipasulong ko ang taga-Babilonia sa taga-Media
: nga wala mahangol sa plata ug sa bulawan.
18: Pamatyon ang ilang mga batan-ong lalaki pinaagi sa pana;
: wala silay kaluoy sa gagmayng kabataan.
19: Ang Babilonia, ang labing matahom sa mga gingharian ug garbo sa nga Caldeanhon,
: mahisama sa Sodoma ug sa Gomora
: inigkastigo na sa Dios kanila.
20: Wala nay mopuyo niini hangtod sa kahangtoran.
: Wala na unyay taga-Arabia nga magtukod sa iyang tolda didto,
: ug wala nay mga magbalantay sa mga karnero
: nga adto didto mopapahulay sa ilang mga hayop.
21: Ang mamuyo didto mao na ang mga mananap nga ihalas
: ug ang kabalayan mapuno sa saba nga mga mananap.
: Adto na didto puyo ang abistros
: ug magduladula didto ang mga ihalas nga kanding.
22: Didto sa mga tore ug palasyo
: mao nay mamuyo ang mga irong ihalas.
: Duol na ang kataposan sa Babilonia
: ug moabot kini sa walay langan.