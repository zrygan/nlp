1: Unsa bay hinungdan sa inyong panag-away ug panagbingkil? Dili ba ang inyong mga lawasnong kaibog nga nagkasumpaki sa sulod ninyo?
2: Gusto kamong manag-iyag mga butang. Unya kay dili man ninyo maangkon buot kamong mopatay. May gikaibgan kamo pag-ayo apan wala ninyo kini makuha busa nakigbingkil ug nag-away kamo. Wala kamo makabaton sa inyong gitinguha kay wala man kamo mangayo niini sa Dios.
3: Ug sa dihang nangayo kamo, wala kamo hatagi kay daotan man ang inyong tuyo. Nangayo kamo aron lamang sa pagtagbaw sa inyong mga lawasnong kaibog.
4: Mga maluibon! Wala ba kamo masayod nga ang pagpakighigala sa kalibotan maoy pagpakig-away sa Dios? Kay kadtong buot makighigala sa kalibotan nakig-away sa Dios.
5: Ayaw ninyo hunahunaa nga walay hinungdan ang giingon sa Kasulatan, Ang espiritu nga gibutang sa Dios dinhi kanato puno sa nagdilaab nga pangandoy.
6: Apan ang grasya nga gihatag sa Dios daghan pa. Sumala sa giingon sa kasulatan, Kaaway sa Dios ang mga mapahitas-on, apan maghatag siyag grasya sa mga mapaubsanon.
7: Busa pagmasinugtanon kamo sa Dios. Sukli ninyo ang Yawa ug modagan siya.
8: Duol kamo sa Dios ug moduol siya kaninyo. Paghinulsol kamo, mga makasasala! Hinloi ang inyong kasingkasing, mga tigpakaaron-ingnon!
9: Pangaguol kamo, pagsubo ug paghilak; ilisi ang inyong katawa sa hilak ug ang hudyaka sa kasubo!
10: Pagpaubos kamo sa atubangan sa Ginoo ug bayawon kamo niya.
11: Mga igsoon, ayaw kamo pagdinaotay kay ang magdaot sa iyang isigkamagtutuo o maghukom kaniya nagdaot ug naghukom sa Balaod. Kon maghukom ka sa Balaod, wala ka na magtuman kondili naghukom niini.
12: Ang Dios ray makahatag sa Balaod ug maoy maghukom. Siya lamang ang makaluwas ug makalaglag. Si kinsa ka man nga maghukom sa imong isigkatawo?
13: Aniay isulti ko kaninyo, kamo nga nag-ingon, Karon o ugma moadto kami sa siyudad ug magpabilin didtog usa ka tuig aron mamatigayon ug makasapi pag-ayo,
14: wala kamo masayod kon unsay mahitabo kaninyo ugma! Sama kamo sa gabon nga makita sa makadiyot ug unya mahanaw.
15: Mao kini ang angay ninyong isulti: Kon maluoy ang Ginoo, lugwayan niya ang atong kinabuhi ug makabuhat kita sa atong buot buhaton.
16: Apan kamo karon nagpagarbo ug nangandak. Dili kini maayo.
17: Busa ang tawo nga nasayod unsay maayo nga buhaton apan wala magbuhat niini, nakasala.