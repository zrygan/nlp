1: Ang Ginoo miingon kang Moises ug kang Aaron,
2: Sultihi ang mga Israelita nga bisan kinsang lalaki nga may nag-agos gikan sa iyang kinatawo hugaw kini.
3: Ug kini mao ang lagda bahin sa tawo nga may nag-agos sa iyang kinatawo: nag-agos kini o wala na, isipon siyang hugaw.
4: Mahugaw ang tanang gihigdaan sa tawo nga may sakit nga nag-agos ug ang tanan nga iyang lingkoran mahugaw usab.
5: Bisan kinsa nga makahikap sa iyang higdaanan kinahanglang labhan niya ang iyang bisti ug maligo siya. Magpabilin siyang hugaw hangtod sa gabii.
6: Ang molingkod sa bisan unsa nga nalingkoran sa tawo nga may sakit nga nag-agos kinahanglang labhan niya ang iyang sapot ug maligo. Magpabilin siyang hugaw hangtod sa gabii.
7: Ug ang makahikap sa lawas sa tawong may nag-agos kinahanglang manglaba sa iyang sapot ug maligo siya. Magpabilin siyang hugaw hangtod sa gabii.
8: Kon ang tawo nga hinlo luwaan sa tawong may nag-agos, ang tawong hinlo kinahanglan maglaba sa iyang bisti ug maligo siya. Magpabilin siyang hugaw hangtod sa gabii.
9: Ang muntora sa hayop nga nalingkoran sa tawong may nag-agos mahugaw.
10: Ang makahikap sa bisan unsa nga nalingkoran sa maong tawo mahugaw usab hangtod sa gabii ug ang mokuha sa maong butang maglaba sa iyang sapot ug maligo. Magpabilin siyang hugaw hangtod sa gabii.
11: Kon ang tawong may nag-agos nga wala makapanghunaw sa iyang kamot makahikap ug laing tawo, kinahanglang labhan sa tawo nga nahikapan ang iyang bisti ug maligo siya. Magpabilin siyang hugaw hangtod sa gabii.
12: Ang galamiton nga hinimo sa yutang kulonon nga mahikapan sa tawong may nag-agos buk-on ug ang galamiton nga hinimo gikan sa kahoy nga iyang mahikapan hugasan.
13: Kon wala na kaniya ang nag-agos, maghulat siya ug pito ka adlaw una siya mahinlo. Unya labhan niya ang iyang sapot ug maligo siya sa tubig nga nag-agay ug siya mahinlo na.
14: Sa ikawalong adlaw magkuha siya ug duha ka tukmo o duha ka kuyabog nga salampati. Ug moadto siya sa atubangan sa Ginoo , sa pultahan sa Tolda nga Tagboanan ug ihatag niya kini sa pari.
15: Ang pari magahalad niiniang usa ingon nga halad tungod sa sala ug ang usa ingon nga halad nga sunogon. Ug ang pari maghimo sa seremonyas sa pagpapas sa sala sa atubangan sa Ginoo alang kaniya tungod sa iyang sakit nga nag-agos.
16: Kon ang usa ka lalaki giagasan sa iyang binhi, maligo siya apan magpabilin siyang hugaw hangtod sa gabii.
17: Ang panapton ug panit nga matuloan niini hugasan. Magpabilin kini nga hugaw hangtod sa gabii.
18: Kon ang usa ka lalaki makighilawas sa usa ka babaye, kinahanglan silang duha maligo apan magpabilin silang hugaw hangtod sa gabii.
19: Kon reglahon ang usa ka babaye, magpabilin siyang hugaw sulod sa pito ka adlaw. Ang mohikap kaniya mahugaw hangtod sa gabii.
20: Bisan unsa nga iyang higdaan ug lingkoran sa panahon nga siya dug-on mahugaw usab.
2123: Bisan kinsa nga makahikap sa iyang higdaanan o bisan unsang butang nga iyang gilingkoran kinahanglan maglaba sa iyang bisti ug maligo siya. Magpabilin siyang hugaw hangtod sa gabii.
24: Kon ang usa ka lalaki makighilawas sa maong babaye, matakdan siya sa kahugaw sa babaye ug hugaw siya sulod sa pito ka adlaw. Ang tanan nga iyang gihigdaan mahugaw usab.
25: Kon ang usa ka babaye dug-on sulod sa pipila ka adlaw nga dili panahon sa iyang pagregla o kon ang iyang pagregla molapas sa gitagal nga panahon niini, mahugaw siya sama ra sa naandan niyang pagregla ug magapadayon ang iyang kahugaw samtang dug-on pa siya.
26: Ang matag higdaanan nga iyang nahigdaan sa panahon nga siya gidugo mahugaw sama ra nga kini iyang nahigdaan sa naandan niyang pagregla. Ang tanang butang nga iyang malingkoran mahugaw usab sama ra nga kini iyang nalingkoran sa naandan niyang pagregla.
27: Ang makahikap sa maong butang mahugaw usab ug kinahanglan labhan niya ang iyang bisti ug maligo siya. Magpabilin siyang hugaw hangtod sa gabii.
28: Kon dili na siya dug-on, maghulat siya ug pito ka adlaw una siya mahinlo.
29: Sa ikawalong adlaw magkuha siya ug duha ka tukmo o duha ka kuyabog nga salampati ug dad-on niya kini sa pari, didto sa pultahan sa Tolda nga Tagboanan.
30: Ang usa ihalad sa pari ingon nga halad tungod sa sala ug ang usa ingon nga halad nga sunogon. Ug ang pari maghimo sa seremonyas sa pagpapas sa sala alang sa babaye sa atubangan sa Ginoo tungod sa dugo nga miagas.
31: Pahimangnoi ang mga Israelita sa kahugaw nila aron dili sila mangamatay tungod sa ilang kahugaw pinaagi sa pagbuling sa akong templo nga anaa sa taliwala nila.
32: Mao kini ang tulomanon alang niadtong may nag-agos sa lawas ug niadtong giagasan ug binhi nga nahugaw gumikan niini
33: ingon man niadtong gidugo. Sa ato pa, alang kini ni bisan kinsa nga lalaki ug babaye nga giagasan ug hugaw ug alang niadtong lalaki nga nakighilawas sa usa ka babaye nga gidugo.