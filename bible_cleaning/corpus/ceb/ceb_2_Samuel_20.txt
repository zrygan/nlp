1: May usa ka tawo nga maldito nga ginganlag Sheba nga anak ni Bikri sa banay ni Benjamin. Gipatingog niya ang trumpeta ug miingon siya,
: Wala kami labot kang David!
: Wala kami masunod sa anak ni Jesse.
: Pamauli kamo sa inyong tolda, mga Israelita!
2: Busa ang tanang tawo sa Israel mibiya kang David ug misunod sila sa anak ni Bikri. Apan ang mga tawo sa Juda misunod sa ilang hari gikan sa Jordan ngadto sa Jerusalem.
3: Miadto si David sa iyang palasyo sa Jerusalem ug iyang gikuha ang napulo ka puyopuyo nga gibilin niya kaniadto aron pag-atiman sa iyang balay. Gipaguwardiyahan niya sila diha sa usa ka balay ug giatiman niya sila apan wala niya sila hilabti. Busa mipuyo sila didto hangtod sa adlaw nga sila namatay ug nagpuyo nga daw mga biyuda.
4: Unya giingnan sa hari si Amasa, Paanhia kanako ang mga kalalakin-an sa Juda ug kinahanglan nga madala mo sila nganhi sulod sa tulo ka adlaw uban kanimo.
5: Busa miadto ug gitawag ni Amasa ang Juda apan wala siya makabalik sa adlaw nga gitagal kaniya.
6: Ug miingon si David kang Abisai, Niining higayona mas dako ang kadaot nga mahimo kanato ni Seba nga anak ni Bikri kay ni Absalom. Pagdala sa akong mga sakop ug apasa siya aron dili mailog ang mga siyudad nga may mga kota ug makahatag unyag kasamok kanato.
7: Busa ang mga sakop ni Joab, ang mga guwardiya sa hari ug ang tanang kasundalohan nga nahibilin sa Jerusalem kauban ni Abisai migukod kang Sheba.
8: Sa pag-abot nila sa dakong bato nga didto sa Gibeon, misugat kanila si Amasa. Si Joab nagsul-ob ug bisti sa sundalo ug gipaibabwan kinig usa ka bakos nga may espada nga gisakob ug gitakin niya sa iyang hawak ug sa paglakat niya nahulog kini.
9: Ug giingnan ni Joab si Amasa, Komusta ka man, igsoon? Unya sa iyang tuong kamot gikuptan niya ang bungot ni Amasa aron kunohay paghalok kaniya.
10: Apan wala makabantay si Amasa sa espada nga didto sa kamot ni Joab. Unya gidunggab ni Joab si Amasa ug nayagyag ang iyang tinai ug wala na kinahanglana nga hansakan pa siya pag-usab kay patay na man si Amasa.
: Unya si Joab ug ang iyang igsoon nga si Abisai migukod kang Seba, ang anak ni Bikri.
11: Usa sa mga tawo ni Joab ang mitindog tupad sa patayng lawas ni Amasa ug miingon, Sunda ninyo si Joab, kamong dapig kaniya ug kang David!
12: Naglunang si Amasa sa iyang kaugalingong dugo didto sa taliwala sa dalan. Kutob sa nahiagi, nanghunong sa pagkakita nila kaniya. Ug sa pagtan-aw sa tawo ni Joab nga ang tanang mga tawo nanghunong, gikuha niya si Amasa sa dalan ug gidala niya ngadto sa kaumahan ug gitabonan niyag bisti.
13: Sa nakuha na gikan sa dalan ang patayng lawas ni Amasa, ang tanang mga tawo mipadayon sa pagsunod kang Joab aron paggukod kang Sheba.
14: Unya miagi si Sheba sa tanang banay sa Israel ngadto sa Abel sa Betmaaka ug nagtigom ug misunod kaniya ang tanang kaliwat ni Bikri.
15: Unya ang tanang mikuyog kang Joab miabot ug gilibotan nila si Seba didto sa Abel sa Betmaaka. Gitabonan nila ang kanal nga naglibot sa siyudad ug gisigi nilag dumbol ang kota aron paglumpag niini.
16: Unya usa ka maalamong babaye misinggit gikan sa siyudad, Pamati kamo! Paaria si Joab kay may isulti ako kaniya.
17: Ug si Joab miduol kaniya ug miingon ang babaye, Si Joab ka ba?
: Mitubag siya, Oo.
: Unya giingnan sa babaye si Joab, Pamati sa isulti ko kanimo.
: Ug siya miingon, Mamati ako.
18: Miingon ang babaye, Nag-ingon sila kaniadto, Magpakitambag sila didto sa Abel ug mahusay ang kaso.
19: Makigdaiton ug buotan ang among siyudad sa Israel. Buot ninyong gub-on ang usa ka siyudad nga maoy inahan dinhi sa Israel. Nganong laglagon man ninyo ang kabilin sa Ginoo ?
20: Mitubag si Joab, Dili kana mahitabo!
21: Apan usa ka tawo nga gikan sa bukid sa Efraim nga ginganlag Sheba nga anak ni Bikri, misukol kang Hari David. Itugyan siya kanako ug mobiya ako sa siyudad.
: Ug miingon ang babaye kang Joab, Iitsa ko ang iyang ulo nganha kanimo gikan sa kota.
22: Unya sa pagkamaalamon sa maong babaye, gipahibalo niya ang lumolupyo sa siyudad. Unya gipunggotan nila sa ulo si Sheba nga anak ni Bikri ug gilabay nila kini ngadto kang Joab. Tungod niini gipatingog ni Joab ang trumpeta ug mibiya sila sa siyudad ug namauli. Ug mipauli si Joab ngadto sa Jerusalem ug miadto sa hari.
23: Niining higayona si Joab maoy komander sa tibuok kasundalohan sa Israel ug si Benaias, anak ni Joyada, maoy komander sa mga guwardiya sa hari.
24: Si Adoniram maoy pangulo sa mga mamumuo nga pinugos ug si Josafat nga anak ni Ahilud maoy tiglista,
25: si Seva maoy sekretaryo, si Sadok ug si Abiatar mao ang mga pari
26: ug si Ira nga taga-Jair maoy pari ni David.