1: O Ginoo , hinumdomi si David
: ug ang tanang kalisdanan nga iyang nahiagoman.
2: Hinumdomi, O Ginoo ,
: ang iyang gisaad kanimo nga Gamhanang Dios ni Jacob
3: Dili ako mopauli sa akong balay
: o mohigda sa akong higdaanan;
4: dili ako mopahulay o matulog
5: hangtod nga makakaplag akog dapit alang sa Ginoo ,
: usa ka puy-anan alang sa Gamhanang Dios ni Jacob.
6: Didto sa Efrata, nakabalita kami bahin sa Sudlanan sa Kasabotan
: ug nakaplagan namo kini sa kaumahan sa Jaar.
7: Miingon kami, Mangadto kita sa gipuy-an sa Ginoo ;
: magsimba kita atubangan sa iyang trono!
8: Lakaw, O Ginoo , ngadto sa imong dapit nga pahulayan,
: uban sa Sudlanan sa Kasabotan nga maoy ilhanan sa imong gahom.
9: Sul-oban unta sa pagkamatarong ang imong mga pari;
: mosinggit unta sa kalipay ang tanan mong katawhan!
10: Tungod sa imong saad ngadto sa alagad mo nga si David,
: ayaw isalikway ang hari nga imong gipili.
11: Nanumpa ka kang David ug tumanon mo gayod kini
: Himoon kong hari ang usa sa imong mga anak
: ug maghari siya sunod kanimo.
12: Kon tumanon sa imong mga anak ang akong kasabotan ug mga sugo,
: ang ilang mga anak maghari usab hangtod sa kahangtoran.
13: Gipili sa Ginoo ang Sion
: kay buot siyang mopuyo didto.
14: Kini mao ang akong puloy-anan hangtod sa kahangtoran;
: gusto ako nga magpuyo dinhi.
15: Hatagan ko ang Sion sa tanan niyang gikinahanglan;
: busgon ko ang iyang mga kabos.
16: Ipasangyaw ko sa iyang mga pari nga ako moluwas;
: ang iyang katawhan mag-awit ug magsinggit sa kalipay.
17: Didto himoon ko nga gamhanang hari ang usa sa mga kaliwat ni David;
: didto patunhayon ko ang paghari sa akong pinili.
18: Pakaulawan ko ang iyang mga kaaway
: apan mouswag ug molambo ang iyang gingharian.