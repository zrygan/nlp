2: Nagpili si Saul ug 3,000 ka tawo sa Israel, 2,000 ang didto uban ni Saul sa Mikmas ug sa kabungtoran sa Betel ug ang 1,000 uban sa iyang anak nga si Jonatan didto sa Gibeah sa Benjamin. Ang ubang katawhan gipapauli niya ngadto sa ilang tagsatagsa ka tolda.
3: Gibuntog ni Jonatan ang kampo sa mga Filistihanon nga didto sa Geba ug nakabalita niini ang mga Filistihanon. Ug gipatigom ni Saul ang tanang mga Israelita alang sa gubat pinaagi sa pagpatingog sa trumpeta.
4: Ang tanan nakabalita nga nabuntog ni Saul ang kampo sa mga Filistihanon ug nga gidumtan sila sa mga Filistihanon. Gipatawag ni Saul ang katawhan sa pagtipon kaniya didto sa Gilgal.
5: Nangandam ang mga Filistihanon sa pagpakiggubat sa Israel. Aduna silay 30,000 ka karwahi ug 6,000 ka tawo nga nagkabayo ug mga tropa nga daw balas sa baybayon ang gidaghanon. Mitungas sila ug nagkampo didto sa Mikmas sa silangan sa Bet-aben.
6: Sa dihang nakita sa katawhan sa Israel nga naglisod sila kay gilibotan man sila sa kaaway, nanago sila sa mga langub, sa mga lungib, sa mga dagkong bato ug sulod sa mga lubong ug sa mga atabay.
7: Ang uban nanabok sa Jordan ngadto sa Gad ug sa Gilead.
: Si Saul didto pa sa Gilgal ug ang katawhan nagkurog nga misunod kaniya.
8: Naghulat siyag pito ka adlaw sumala sa gitagal ni Samuel kaniya apan si Samuel wala moadto sa Gilgal ug ang katawhan namiya na kang Saul.
9: Busa si Saul miingon, Dad-a nganhi kanako ang mga halad nga sunogon ug ang mga halad sa pakigdait. Ug gihalad niya ang mga halad nga sunogonon.
10: Sa nakahuman na siyag halad miabot si Samuel ug gisugat niya si Samuel ug giyukboan.
11: Apan miingon si Samuel, Unsa man kining imong gibuhat?
: Mitubag si Saul, Sa pagtan-aw ko nga namiya na kanako ang katawhan ug wala ka man moabot sumala sa imong gitagal ug ang mga Filistihanon andam na sa pagpakiggubat didto sa Mikmas,
12: nakaingon ako, Moataki na lamang kanako ang mga Filistihanon dinhi sa Gilgal apan wala pa ako makapangayog panabang sa Ginoo . Busa nagpakatakos ako pagsunog sa mga halad.
13: Ug miingon si Samuel kang Saul, Binuang kining imong gibuhat. Wala nimo tumana ang sugo sa Ginoo nga imong Dios. Kon nagmatinumanon ka pa unta, magpabilin ka unta ug ang imong mga sumusunod nga maghari sa Israel hangtod sa kahangtoran.
14: Apan karon kuhaon na kanimo ang katungod sa paghari ug nagpili na ang Ginoo ug laing tawo nga iyang ipuli kanimo nga pangulo sa iyang katawhan kay wala mo man tumana ang sugo sa Ginoo .
15: Unya si Samuel mibiya sa Gilgal ug mipadayon sa iyang panaw. Ang ubang katawhan mikuyog kang Saul paingon sa iyang kasundalohan nga didto sa Gibeah sa yuta sa Benjamin. Unya giihap ni Saul ang mga tawo nga didto uban kaniya ug mikabat silag 600 ka tawo.
16: Nagkampo si Saul ug si Jonatan nga iyang anak ug ang katawhan nga uban kanila didto sa Geba, sa yuta ni Benjamin. Apan ang mga Filistihanon didto magkampo sa Mikmas.
17: Unya may tulo ka pundok sa mga Filistihanon nga misulong: ang usa mipaingon sa Ofra sa yuta sa Sual,
18: ang ikaduha mipaingon sa Bet Horon ug ang ikatulo mipaingon sa utlanan nga nagdungaw sa Walog sa Zeboim dapit sa kamingawan.
19: Niining panahona walay panday sa puthaw sa tibuok Israel kay ang mga Filistihanon dili man buot nga may Israelita nga mahimong panday nga maghimog espada ug bangkaw.
20: Busa ang mga Israelita mangadto sa mga Filistihanon aron pagpabaid sa ilang daro, piko, wasay ug sa mga galab.
21: Ang bayranan balig duha ka salapi alang sa daro ug piko ug usa ka salapi alang sa wasay ug bangkaw.
22: Busa sa adlaw sa gubat walay usa sa mga Israelita nga may pinuti ug bangkaw gawas lamang kang Saul ug kang Jonatan.
23: Ug ang mga Filistihanon nagpadalag pundok sa kasundalohan aron sa pagpanalipod sa Agianan sa Mikmas.