1: Human mailog sa mga Filistihanon ang Sudlanan sa Kasabotan sa Dios, gidala nila kini gikan sa Ebeneser ngadto sa Asdod.
2: Unya ila kining gidala ngadto sa templo sa ilang dios nga si Dagon ug ilang gibutang tupad ni Dagon.
3: Pagmata sa katawhan sa Asdod sayo sa pagkasunod adlaw nakita nila si Dagon nga nakulob na didto sa yuta atubangan sa Sudlanan sa Kasabotan sa Ginoo . Busa gikuha nila si Dagon ug gipahiluna pagbalik sa iyang dapit.
4: Apan sayo sa pagkasunod adlaw, si Dagon nakulob na usab sa yuta atubangan sa Sudlanan ug ang ulo ug mga kamot ni Dagon didto na sa pultahan sa templo.
5: Tungod niini ang mga pari ni Dagon ug ang tanan nga mosulod sa templo ni Dagon dili motunob sa pultahan sa templo ni Dagon hangtod karon.
6: Gikastigo sa Ginoo ang katawhan sa Asdod lakip ang mga teritoryo niini ug iyang gihadlok ug gipaantos sila pinaagi sa mga hubag.
7: Ug sa pagkasayod sa mga tawo sa Asdod sa nahitabo, miingon sila, Ang Sudlanan sa Kasabotan sa Dios sa Israel kinahanglan ipahilayo kay iya kitang gipaantos ingon man si Dagon nga atong dios.
8: Busa ilang gitigom ang tanang kadagkoan sa mga Filistihanon ug giingnan, Unsay angay tang buhaton sa Sudlanan sa Kasabotan sa Dios sa Israel?
: Sila mitubag, Kinahanglan dad-on ang Sudlanan ngadto sa Gat. Busa ila kining gidala didto.
9: Apan sa didto na sa siyudad sa Gat ang Sudlanan, gikastigo na usab sa Ginoo ang mga lumolupyo sa siyudad ug nangalisang sila pag-ayo kay gisakit man niya sila, bata ug tigulang, pinaagig mga hubag.
10: Busa gihatod nila sa Ekron ang Sudlanan apan sa didto na kini sa Ekron, ang katawhan niini miingon, Gidala nila nganhi kanato ang Sudlanan aron pagpatay kanato.
11: Busa ilang gipatigom ang mga kadagkoan sa mga Filistihanon ug giingnan, Ipahilayo dinhi ang Sudlanan ug iuli sa iyang dapit aron dili kita mangamatay. Nangalisang ang tibuok siyudad kay gikastigo man sila pag-ayo sa Dios.
12: Ang mga tawo nga wala mamatay gipanghubagan ug ang pagminatay sa katawhan didto sa siyudad miabot sa langit.