1: Maalamon lamang ang nasayod sa matuod nga kahulogan sa mga butang.
: Ang kaalam makaaghat kaniya sa pagpahiyom
: ug mowagtang sa iyang pagmug-ot.
2: Tumana ang sugo sa hari,
: ug ayaw wad-a ang imong kadasig,
: tungod kay naghimo kag panaad ngadto sa Dios.
3: Ayaw pagpakig-abin sa bisan unsa nga daotan batok sa hari,
: kay mahimo ang bisan unsa nga buot niyang buhaton.
4: May gahom ang hari pagbuhat bisan unsa
: ug walay makasupak kaniya.
5: Dili ka madaot kon tumanon mo ang iyang mga sugo,
: ug ang tawong maalamon nasayod sa hustong panahon ug paagi sa pagbuhat niini.
6: May hustong panahon ug paagi sa pagbuhat ug bisan unsa,
: apan diyutay ra kaayo ang atong nahibaloan bahin niini!
7: Walay usa kanato nga nasayod unsa ang mahitabo
: ug kinsay makasulti kanato bahin niini?
8: Walay tawo nga makapugong sa iyang kamatayon
: o makapadugaydugay niini.
: Inig-abot sa gubat dili gayod siya makaikyas,
: sama nga ang daotan dili makalingkawas sa iyang pagkadaotan.
9: Sa dihang namalandong ako
: nakita ko ang mga butang nga gihimo dinhi niining kalibotana,
: diin ang uban gamhanan ug nagdaugdaog sa uban.
10: Nakita ko nga gilubong ang mga tawong daotan
: nga kaniadto nag-adtoan sa balaang dapit.
: Gidayeg sila sa mga tawo sa ilang siyudad.
: Kini usab walay kapuslanan.
11: Nganong sayon ra man kaayo sa mga tawo ang paglapas sa balaod?
: Tungod kay dili man sila silotan dayon.
12: Mahimo nga ang usa ka makasasala magbuhat ug daghang krimen
: ug magpabilin siyang buhi.
: Apan nasayod ako nga walay daotang mahitabo
: kanila nga nagtahod ug may kahadlok sa Dios.
13: Apan dili ingon niini ang mahitabo sa mga daotan;
: sama sa anino ang ilang kinabuhi
: ug mamatay sila nga batan-on pa
: kay wala man sila motahod sa Dios.
14: Apan binuang kini.
: Tan-awa unsay nahitabo dinhi sa kalibotan
: usahay ang mga matarong maoy silotan sa sala sa mga tawong daotan,
: ug ang mga daotan maoy makaangkon sa ganti sa mga matarong.
: Moingon ako nga kini usab walay hinungdan.
15: Busa isugyot ko nga ang tawo angay magpahimulos sa kinabuhi,
: kay ang kalipay nga iyang mabatonan niining kinabuhia
: mao lamang ang pagkaon ug pag-inom
: ug pagpahimulos sa iyang kaugalingon.
: Mahimo niya kini
: samtang magpadayon siya pagbuhat
: sa iyang buluhaton niining kinabuhia nga gihatag sa Dios kaniya.
16: Sa dihang naninguha ako aron mahimong maalamon
: ug buot motukib unsay nanghitabo sa kalibotan,
: nasayran ko nga mahimo nga dili ka matulog adlaw ug gabii
17: apan dili ka gayod makatugkad sa gibuhat sa Dios.
: Bisan unsaon nimog paninguha,
: dili gayod nimo kini masayran.
: Ang mga maalamon moingon
: nga nasayod sila apan wala diay.