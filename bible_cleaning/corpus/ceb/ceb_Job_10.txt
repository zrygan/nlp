1: Gipul-an na ako sa kinabuhi,
: busa paminawa ang akong pagmulo,
: ug pasultiha ang kalag kong nagbangotan.
2: Dios ko, ayaw akog siloti.
: Sultihi hinuon ako sa imong sumbong batok kanako.
3: Matarong ba ang pagsakit mo kanako?
: Matarong ba nga tamayon mo ang imo rang binuhat,
: ug ikahimuot mo ba ang laraw sa mga daotan?
4: Ang pagtan-aw mo sa mga butang sama ba sa pagtan-aw sa tawo?
5: Mubo ra ba ang kinabuhi mo sama sa mga adlaw ug tuig sa kinabuhi sa tawo?
6: Unya nganong susihon man nimo ang tanan kong mga sala
: ug ang tanan kong mga kasaypanan?
7: Nasayod ka nga dili ako sad-an
: ug nga walay makaluwas kanako gikan kanimo.
8: Mga kamot mo ang nag-umol kanako
: ug karon laglagon ba diay ako sa imo rang mga kamot?
9: Hinumdomi nga giumol mo ako gikan sa yuta;
: unya imo ba diay akong dugmokon ug pabalikon sa yuta?
10: Gihatagan mog gahom ang akong amahan aron ako matawo;
: gipatubo mo ako sa tagoangkan sa akong inahan.
11: Gibuhat mo ako nga may bukog ug unod,
: ug giputos mo ang akong mga bukog sa mga unod ug panit.
12: Gihatagan mo akog kinabuhi ug gugmang walay paglubad,
: ug ang imong pag-amoma maoy nakapabuhi kanako.
13: Apan nasayod ako karon nga sulod sa tanang panahon,
: may gitipigan ka diayng tuyo alang kanako.
14: Naniid ka aron makita mo kon makasala ako,
: unya magdumili ka sa pagpasaylo kanako.
15: Kon makasala ako, masuko ka kanako;
: apan kon makabuhat akog maayo, dili mo kini panumbalingon.
: Alaot ako ug naputos sa kaulaw.
16: Kon aduna man akoy kalamposan,
: daw liyon ako nga imong pangayamon.
: Gani naghimo kag mga milagro aron pagsakit kanako.
17: Kanunay kang may saksi batok kanako;
: nagkadugang ang imong kasuko kanako;
: dili ka gayod kabsag kapasikaran sa pagpaantos mo kanako.
18: Dios ko, nganong gipakatawo mo man ako?
: Maayo pa unta nga namatay ako sa wala pay nakakita kanako.
19: Kon namatay pa ako sa paggula ko sa tiyan sa akong inahan,
: sama ra kana nga wala ako matawo.
20: Dili ba hapit na man matapos ang akong kinabuhi? Ayaw na akog hilabti!
: Tugoti ako sa pagpahimulos sa panahon nga nahibilin kanako.
21: Ug sa walay pagbalik mobiya ako
: ngadto sa yuta nga mangitngit ug mamingaw,
22: sa dapit sa kangiob ug kaguliyang
: diin mangitngit bisan ang kahayag.