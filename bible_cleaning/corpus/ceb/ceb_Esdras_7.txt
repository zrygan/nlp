1: Tapos molabay ang daghang tuig, sa panahon nga si Artaxerxes maoy naghari sa Persia, may usa ka tawo nga ginganlag Esdras. Ang iyang katigulangan masubay ngadto kang Aaron, ang Pangulong Pari, sumala niining mosunod: si Esdras anak ni Seraias, anak ni Azarias nga anak ni Hilkias,
2: anak ni Shallum nga anak ni Sadok, anak ni Ahitub
3: nga anak ni Amarias, anak ni Azarias nga anak ni Meraiot,
4: anak ni Zerahias nga anak ni Uzi, anak ni Bukki
5: nga anak ni Abisua, anak ni Finehas, anak ni Eleazar nga anak ni Aaron, ang Pangulong Pari.
6: Kini si Esdras mipauli sa Jerusalem gikan sa Babilonia. Siya batid sa Balaod nga gihatag sa Ginoo nga Dios sa Israel ngadto kang Moises. Si Esdras gihatagan sa hari sa tanan niyang gihangyo kay gikaluy-an man siya sa Ginoo nga iyang Dios.
7: Mipauli usab sa Jerusalem, sa ikapito ka tuig sa paghari ni Artaxerxes, ang pipila ka mga Israelitamga pari, mga Levita, mga mag-aawit, mga magbalantay sa ganghaan sa Templo ug ang mga nag-alagad sa Templo.
8: Nahiuli si Esdras sa Jerusalem sa ikalima nga bulan sa ikapito nga tuig sa paghari ni Artaxerxes.
9: Migikan siya sa Babilonia sa unang adlaw sa unang bulan ug miabot siya sa Jerusalem sa unang adlaw sa ikalimang bulan kay gikaluy-an man siya sa Dios.
10: Si Esdras nahigugma gayod pagtuon sa Balaod sa Ginoo , pagtuman niini ug pagtudlo sa mga lagda ug mga tulomanon sa maong Balaod ngadto sa katawhan sa Israel.
11: Ang mosunod mao ang sulat ni Hari Artaxerxes nga gihatag niya kang Esdras, ang pari ug eskriba nga batid sa balaod ug mga kasugoan nga gihatag sa Ginoo alang sa Israel
12: Gikan kang Hari Artaxerxes, alang kang Esdras, ang pari ug eskriba nga batid sa Balaod sa Dios sa Langit.
13: Karon ako nagsugo nga bisan kinsa sa mga Israelita dinhi sa akong gingharian, lakip ang mga pari ug mga Levita, makahimo sa pagpauli ngadto sa Jerusalem kuyog kanimo.
14: Ako, ang hari, ug ang akong pito ka magtatambag nagsugo kanimo sa paghimog pakisusi labot sa Juda ug sa Jerusalem sumala sa Balaod sa Dios nga karon imong gikuptan.
15: Dad-a ninyo ang plata ug bulawan nga gihalad ko ug sa akong mga magtatambag ngadto sa Dios sa Israel nga nagpuyo sa Templo nga atua sa Jerusalem.
16: Dad-a usab ang tanang plata ug bulawan nga imong makuha gikan sa lalawigan sa Babilonia ug ang tanang kinabubut-ong halad sa katawhan ug sa kaparian alang sa Templo sa ilang Dios nga atua sa Jerusalem.
17: Ayoha paggamit kining salapi sa pagpamalit ug mga torong baka, mga toro ug mga nating karnero ug mga kalan-on ug ilimnon ug ihalad kini sa halaran sa Templo sa Dios nga atua sa Jerusalem.
18: Ug bahin sa mahibilin nga plata ug bulawan, kamo ug ang inyong mga kabanay makagamit niini sa katuyoan nga inyong gituohan nga maayo ug uyon sa kabubut-on sa inyong Dios.
19: Ug ang mga galamiton nga gihatag kaninyo aron gamiton didto sa templo sa inyong Dios, dad-a ninyo sa atubangan sa Dios, didto sa Jerusalem.
20: Kon may lain pang kinahanglanon alang sa Templo sa inyong Dios, pagkuha kamog salapi sa panudlanan sa hari.
21: Ako, si Hari Artaxerxes, naghimo niining mosunod nga sugo alang sa tanang tinugyanan sa panudlanan sa mga lalawigan sa kasadpang bahin sa Eufrates: Ihatag dayon bisan unsay pangayoon kaninyo ni Esdras, ang pari ug eskriba nga batid sa Balaod sa Dios sa Langit,
22: kinahanglang ihatag ninyo kaniya kutob sa 3,400 ka kilong plata, 100 ka bakid nga trigo, 2,000 ka litro nga bino, 2,000 ka litro nga lanang olibo ug bisan unsang gidaghanon sa asin.
23: Kinahanglan nga tumanon gayod ang mando sa Dios sa Langit bahin sa Templo aron dili mahiagom sa iyang kapungot ang tibuok kong gingharian ingon man ang akong mga anak.
24: Kinahanglan usab nga masayran ninyo nga gidid-an ko kamo sa pagkobrag buhis o alkabala sa mga pari, mga Levita, mga mag-aawit, mga magbalantay sa ganghaan sa Templo ug sa mga nag-alagad sa Templo sa Dios.
25: Ug ikaw, Esdras, sumala sa Balaod sa Dios nga karon imong gihuptan, pagtudlog mga maghuhukom aron maoy maghukom sa tanang tawo sa mga lalawigan sa kasadpang bahin sa Eufrates nga nasayod sa Balaod sa imong Dios, ug kadtong wala pa masayod niini, kinahanglang imong tudloan.
26: Kadtong dili motuman sa Balaod sa imong Dios ug sa akong mga balaod, pahamtangi sa tukmang silot: ang angay silotan sa kamatayon, patya; ang angay hinginlan, hinginli; ang angay imbargohan sa kabtangan, imbargohi ug ang angay bilanggoon, bilanggoa.
27: Miingon si Esdras, Dalaygon ang Ginoo , ang Dios sa atong katigulangan nga maoy nagdasig kang Hari Artaxerxes sa pagpatahom sa Templo sa Ginoo didto sa Jerusalem.
28: Dalaygon ang Dios nga nagpakita kanako sa iyang makanunayong gugma atubangan sa hari, sa iyang mga magtatambag ug sa iyang mga kadagkoan. Nakabaton akog kaisog sa pagpauli sa Jerusalem tungod sa kaluoy sa Ginoo nga akong Dios ug nadani ko ang inilang mga Israelita aron mouban sila kanako.