1: O katawhan sa Israel, pamati kamo sa alawiton sa pagbangotan nga awiton ko alang kaninyo
2: Napukan ang ulay nga Israel,
: ug dili na gayod makabangon!
: Nalukapa siya sa yuta,
: ug walay motabang kaniya sa pagtindog.
3: Nag-ingon ang Ginoong Dios , Usa ka siyudad sa Israel nagpadalag 1,000 ka sundalo ug 100 ra ang nahibalik; laing usa ang nagpadalag 100 ug napulo ray nahibalik.
4: Ang Ginoo nag-ingon sa katawhan sa Israel, Duol kamo kanako ug mabuhi kamo.
5: Ayaw kamog adto sa Berseba aron sa pagsimba didto. Ayaw kamog pangita kanako didto sa Betel kay mahanaw ang Betel. Ayaw kamog adto sa Gilgal kay ang katawhan niini mabihag gayod.
6: Dangop sa Ginoo ug mabuhi kamo. Kon dili, sama sa kalayo sunogon niya ang katawhan sa Israel ug ugdawon sa kalayo ang katawhan sa Betel. Wala gayoy makapalong niini.
7: Pagkaalaot gayod ninyo nga nagtuis sa hustisya ug naghikaw sa katawhan sa ilang mga katungod!
8: Ang Ginoo naghimo sa kabituonan,
: sa Pleiades ug sa Orion.
: Siya ang naghimo sa kangitngit nga kahayag
: ug sa adlaw nga gabii,
: ug siya ang nagsangpit sa tubig sa kadagatan,
: ug nagbubo niini ngadto sa yuta.
: Ang iyang ngalan mao si Yahweh.
9: Gun-obon niya ang mga tawo nga may gahom ug ang ilang mga kota.
10: Gidumtan ninyo kadtong nagpatunhay sa hustisya ug nagsulti sa matuod diha sa mga hukmanan.
11: Gidaugdaog ninyo ang mga kabos ug gikawatan ninyo sila sa ilang mga abot. Busa dili kamo makapuyo sa nindot nga balay nga inyong gihimo o makainom sa bino gikan sa matahom ninyong mga parasan.
12: Nasayod ako nga daghan ang inyong mga sala ug makalilisang ang mga kalapasan nga inyong nahimo. Gilutos ninyo ang mga maayong tawo, nanawat kamog suborno ug gihikawan ninyog hustisya ang mga kabos diha sa mga hukmanan.
13: Daotan kaayo kining panahona busa dili kahibudngan nga ang mga maalam magpakahilom na lamang.
14: Paningkamot kamo pagbuhat sa matarong ug dili sa daotan aron mabuhi kamo. Unya ang Ginoo , ang Dios nga Labing Gamhanan, makig-uban gayod kaninyo sumala sa inyong giingon.
15: Likayi ang daotan ug mahala ang maayo, ipatunhay ang hustisya diha sa mga hukmanan basin pag kaluy-an sa Ginoo ang katawhan nga nahibiling buhi niining nasora.
16: Busa ang Ginoo , ang Dios nga Labing Gamhanan miingon, Adunay pagminatay ug paghilak diha sa mga kadalanan sa siyudad. Ang mga tawo nga gikan sa mga kaumahan tawgon aron magbangotan alang sa mga patay kauban niadtong gisuholan sa pagbangotan.
17: Adunay pagminatay diha sa tanang parasan kay moanha ako aron pagsilot kaninyo. Mao kini ang giingon sa Ginoo .
18: Alaot gayod kamo nga nagpaabot sa adlaw sa Ginoo ! Dili makaayo kaninyo kadtong adlawa. Adlaw unya kadto sa kangitngit ug dili sa kahayag.
19: Kadto unyang adlawa mahisama sa usa ka tawo nga milikay sa liyon apan nakasugat hinuon ug oso! O sama sa usa ka tawo nga mipauli sa iyang balay apan sa pagkupot niya sa bungbong gipaak siya ug bitin!
20: Ang adlaw sa Ginoo magdalag kangitngit ug dili kahayag. Mangiob kadtong adlawa ug wala gayoy kahayag.
21: Nag-ingon ang Ginoo , Gidumtan ko ang inyong mga pista ug wala ko kahimut-i ang inyong mga kasaulogan!
22: Sa dihang dad-an ako ninyog halad nga sunogon ug mga halad nga uhay, dili ko kini dawaton. Ug dili ko usab dawaton ang mananap nga pinatambok nga inyong dad-on kanako ingon nga halad sa pasalamat.
23: Hunonga ang inyong masaba nga awit. Dili ako buot mamati sa inyong mga alpa.
24: Patunhaya hinuon ang hustisya ug ang katarong sama sa suba nga nagdagayday ug dili gayod mohubas.
25: Katawhan sa Israel, sulod sa 40 ka tuig didto sa kamingawan wala kamo magdala kanakog mga inihaw nga mananap ug mga halad.
26: Apan karon dad-on ninyo ang mga larawan ni Sakut nga inyong hari ug ni Kaiwan nga inyong dios sa bituon nga gihimo ninyo alang sa inyong kaugalingon.
27: Ug dad-on ko kamo ingon nga mga binihag saylo pa sa Damasco, nag-ingon ang Ginoo . Siya mao ang Dios nga Labing Gamhanan.