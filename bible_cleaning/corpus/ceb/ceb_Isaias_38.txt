1: Niadtong mga adlawa nasakit si Hari Ezequias ug himalatyon na. Giadto siya ni Isaias, ang propeta nga anak ni Amos, ug giingnan, Nag-ingon ang Ginoo nga dili ka na mamaayo pa ug mamatay ka na busa pangandam.
2: Miatubang si Ezequias sa bungbong ug nag-ampo sa Ginoo .
3: Miingon siya, O Ginoo , hinumdomi intawon ang akong pagkinabuhi nga matinud-anon sa imong atubangan ug ang kinasingkasing kong pag-alagad kanimo. Unya midanguyngoy siya pag-ayo.
4: Ug giingnan sa Ginoo si Isaias.
5: Adtoa si Ezequias ug sultihi nga nag-ingon ako, ang Ginoo , ang Dios ni David nga imong kagikan. Nadungog ko ang imong pag-ampo ug nakita ko ang imong mga luha busa dugangan kog 15 ka tuig ang imong kinabuhi.
6: Luwason ko ikaw ug kining siyudara gikan sa hari sa Asiria, ug magpadayon sa pagpanalipod niini.
21: Gisultihan ni Isaias ang hari sa pagbutang nganha sa iyang hubag ug papilit nga hinimo gikan sa igos ug mamaayo siya.
22: Unya nangutana si Hari Ezequias, Unsa may ilhanan ug magmatuod nga makaadto ako sa Templo sa Ginoo ?
7: Si Isaias mitubag, Mao kini ang ilhanan nga ihatag sa Ginoo kanimo nga tumanon gayod niya ang iyang gisaad
8: Pabalikon niyag napulo ka lakang ang landong sa adlaw sa orasan ni Ahaz. Ug natuman kini.
9: Mao kini ang gisulat ni Ezequias, ang hari sa Juda, human siya maayo sa iyang sakit.
10: Gipakaingon kog mamatay ako sa kaudtohon sa akong kinabuhi,
: ug magpabilin na didto sa Seol hangtod sa hangtod.
11: Gipakaingon kog dili ko na makita ang Ginoo dinhi niining kinabuhia,
: ug dili na ako makahigayon sa pagpakigkita sa akong isigkatawo dinhi niining kalibotana.
12: Ang akong kinabuhi giibot ug gikuha gikan kanako
: sama sa tolda sa magbalantayg karnero;
: sama sa usa ka maghahabol,
: gilukot mo ang akong kinabuhi ug giputol gikan sa hablanan.
: Gisakit mo ako sa adlaw ug gabii
13: ug nagbuntag akog tuaw sa pagpakitabang.
: Daw gidugmok sa usa ka liyon ang akong kabukogan;
: gipakaingon kog buot mo na akong patyon.
14: Sama sa langgam nga sayaw ug tabon, nagpanawag ako
: ug miagulo daw salampati.
: Lapoy na ang akong mata tungod sa pagpunayg hangad sa langit.
: Nag-antos ako sa kasakit, O Ginoo ;
: luwasa intawon ako!
15: Apan unsa may mahimo ko nga gisultihan na man ako sa Ginoo niini,
: ug siya man mismo maoy nagbuhat niini?
: Dili na ako makatulog tungod sa kaguol.
16: O Ginoo, ang akong kalag mabuhi uban kanimo,
: busa hatagig pahulay ang akong espiritu.
: Ibalik kanako ang maayong panglawas
: ug lugwayi ang akong kinabuhi.
17: Ang kapaitan nga akong nahiagoman
: alang ra usab sa akong kaayohan,
: apan giluwas mo ang akong kinabuhi gikan sa gahong sa kalaglagan
: ug gikalimtan mo ang tanan kong mga sala.
18: Kay ang Seol dili man makapasalamat kanimo,
: dili makadayeg kanimo ang kamatayon;
: kadtong atua na sa lubnganan
: dili na makapaabot sa imong panabang.
19: Ang mga buhi lamang maoy magpasalamat kanimo
: sama sa akong gibuhat karon;
: ang mga amahan mosugilon ngadto sa ilang mga anak bahin sa imong kaayo.
20: O Ginoo , giayo mo ako
: busa mag-awit kami kanunay didto sa imong Templo
: dinuyogan sa mga instrumentong may kuwerdas.