1: Dugay ang gubat tali sa banay ni Saul ug sa banay ni David. Nag-anam ug kalig-on si David samtang nag-anam ug kahuyang ang banay ni Saul.
2: Natawo kang David ang mga anak nga lalaki didto sa Hebron: Si Amnon, ang unang anak niya kang Ahinoam nga taga-Jezreel;
3: ang ikaduha mao si Kileab, anak ni Abigail, ang biyuda ni Nabal nga taga-Carmel; ang ikatulo, si Absalom, anak ni Maaca nga anak ni Talmai, hari sa Gesur;
4: ang ikaupat si Adonias, anak niya kang Hagit; ang ikalima, si Sefatias, anak niya kang Abital;
5: ug ang ikaunom si Itream, anak niya kang Egla. Kini sila mga anak ni David nga natawo didto sa Hebron.
6: Samtang nagkagubat ang banay ni Saul ug ang banay ni David, si Abner nag-anam ug kagamhanan sa banay ni Saul.
7: May puyopuyo kaniadto si Saul nga ginganlag Rispa, anak ni Aia. Ug giingnan ni Isboset si Abner, Nganong gihilabtan man nimo ang puyopuyo sa akong amahan?
8: Nasuko pag-ayo si Abner tungod sa gisulti ni Isboset ug miingon siya, Gipakairo mo ba lamang ako sa Juda? Hangtod karon miunong ako sa banay ni Saul nga imong amahan, sa iyang mga igsoon ug sa iyang mga higala ug wala ko ikaw itugyan kang David. Apan bisan pa niana, gipasanginlan mo ako nga nanghilabot ug babaye.
9: Silotan unta ako sa Dios kon dili ko buhaton alang kang David ang gisaad sa Ginoo kaniya
10: nga mao ang pagtugyan sa gingharian gikan sa banay ni Saul ngadto kang David aron siya nay maghari sa Israel ug sa Juda gikan sa Dan ngadto sa Berseba.
11: Ug wala makatubag si Isboset kang Abner kay nahadlok man siya kang Abner.
12: Unya nagsugo si Abner ug mga tawo ngadto kang David kinsa niadtong panahona didto sa Hebron aron pagsulti kaniya, Kinsa man ang naghari sa yuta? Pakigsabot kanako ug tabangan ko ikaw aron maimo ang tibuok Israel.
13: Ug miingon si David, Maayo! Makigsabot ako kanimo apan aduna akoy pangayoon kanimo. Ayaw pagpakigkita kanako gawas kon madala mo si Mical nga anak ni Saul.
14: Unya nagsugo si David ug mga tawo ngadto kang Isboset aron sultihan, Iuli kanako ang akong asawa nga si Mical nga akong gibugayan ug yamis sa 100 ka Filistihanon.
15: Gikuha ni Isboset si Mical gikan sa iyang bana nga si Paltiel, anak ni Lais.
16: Apan gikuyogan siya sa iyang bana nga naghilak hangtod miabot sila sa Bahurim. Unya miingon si Abner kang Paltiel, Lakaw, pauli.
17: Sa pagpakigsabot ni Abner sa mga pangulo sa Israel, giingnan niya sila, Dugay na kamong nagtinguha nga si David maghari kaninyo.
18: Mao na kini ang higayon nga matuman ang inyong tinguha kay nakasaad man ang Ginoo kang David sa pag-ingon, Luwason ko ang akong mga tawo sa Israel pinaagi sa akong sulugoon nga si David. Luwason ko sila gikan sa mga Filistihanon ug sa tanan nilang kaaway.
19: Gisultihan usab ni Abner niini ang katawhan sa Benjamin ug unya miadto si Abner kang David didto sa Hebron aron sa pagpahibalo kaniya sa tanan nga gikauyonan sa Israel ug sa banay ni Benjamin.
20: Sa pag-adto ni Abner kang David didto sa Hebron kuyog sa 20 ka sakop niya, nagbangkite si David alang kang Abner ug sa iyang mga tawo.
21: Giingnan ni Abner si David, Tigumon ko ang tibuok Israel alang kanimo, Kamahalan, aron makigsabot sila kanimo ug aron maghari ka sa tibuok Israel. Busa gipapauli ni David si Abner ug mipauli siya nga malinawon.
22: Unya miabot ang mga sakop ni David pinangulohan ni Joab gikan nga nanulong ug dala ang ubay-ubay nilang nailog gikan sa mga kaaway. Apan wala na didto si Abner kay gipapauli na man siya ni David nga malinawon.
23: Unya gisuginlan si Joab nga mianha si Abner aron sa pagpakigkita kang David ug nga siya gipapauli nga wala unsaa.
24: Unya giadto ni Joab si David ug giingnan, Unsa man kining imong gibuhat? Mianhi si Abner kanimo apan nganong imo man siyang gipalakaw?
25: Hibaw-i nga mianhi si Abner aron paglimbong kanimo ug pagpangespiya sa tanan mong lihok.
26: Sa paghigula ni Joab gikan kang David, iyang gipakuha si Abner ug siya gidala nila pagbalik gikan sa Atabay sa Sira apan wala masayod si David niini.
27: Ug sa pag-abot ni Abner sa Hebron, gidala siya ni Joab ngadto sa ganghaan aron kunohay magkasulti nga silang duha lamang. Ug sa didto na sila, gidunggab ni Joab si Abner diha sa tiyan agig panimalos sa kamatayon ni Asahel nga iyang igsoon.
28: Unya sa pagkasayod ni David niini miingon siya, Ako ug ang akong gingharian walay sala atubangan sa Ginoo , tungod sa kamatayon ni Abner.
29: Si Joab untay silotan ug ang tibuok niyang banay. Dili unta kawad-an ang banay ni Joab ug sakit nga mag-agus o sanlahon o mahuyang o mamatay sa espada o kanunay lamang kabsag pagkaon.
30: Busa si Joab ug ang iyang igsoon nga si Abisai maoy nagpatay kang Abner agig panimalos sa kamatayon ni Asahel didto sa gubat sa Gibeon.
31: Unya giingnan ni David si Joab ug ang tanang mga tawo nga kuyog niya, Gisia ang inyong mga bisti ug pagsul-ob kamog bisting sako ug pagbangotan kamo alang kang Abner. Ug mikuyog gayod si David sa paglubong kang Abner.
32: Gilubong nila si Abner didto sa Hebron. Mihilak ang hari duol sa lubong ni Abner ug nagminatay usab ang tanang tawo.
33: Ang hari nagbangotan alang kang Abner
: Namatay ba lamang si Abner sama sa pagkamatay sa usa ka buang?
34: Wala gaposa ang iyang kamot,
: wala hikti ang iyang tiil
: sama sa pagkapukan sa usa ka tawo atubangan sa mga daotan.
: Ug nagminatay na usab ang tanang mga tawo tungod kaniya.
35: Unya gialam-alaman si David sa tanang mga tawo sa pagkaon sa dili pa mosalop ang adlaw, apan nanumpa hinuon si David nga nag-ingon, Silotan unta ako sa Dios kon mokaon akog pan o bisan unsa sa dili pa mosalop ang adlaw!
36: Ug nasayod niini ang tanang mga tawo ug nalipay sila niini kay ikalipay man nila ang bisag unsa nga buhaton sa hari.
37: Busa nasabtan sa tanang tawo sa Israel niadtong adlawa nga dili kabubut-on sa hari ang pagpatay kang Abner.
38: Ug giingnan sa hari ang iyang mga opisyal, Wala ba kamo masayod nga napukan karong adlawa ang usa ka prinsipe ug dakong tawo sa Israel?
39: Ug luya ako karong adlawa bisag hari ako nga pinili sa Dios. Bangis ra kaayo alang kanako kining mga anak ni Seruia. Panimaslan unta sila sa Ginoo sumala sa gidak-on sa ilang sala!