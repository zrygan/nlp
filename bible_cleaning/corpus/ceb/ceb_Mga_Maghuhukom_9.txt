1: Unya si Abimelec nga anak ni Gideon miadto sa Siquem diin nagpuyo ang tanang paryenti sa iyang inahan.
2: Gisugo niya sila sa pagpangutana sa mga nagpuyo sa Siquem, Unsa may gusto ninyo? Gusto ba kamong mandoan sa 70 ka anak ni Gideon o usa ba lang ka tawo ang maghari kaninyo? Hinumdomi nga ako inyo gayong kadugo.
3: Ang mga paryenti sa iyang inahan misulti sa mga nagpuyo sa Siquem mahitungod niini alang kaniya. Miuyon sila pagsunod kang Abimelec tungod kay paryenti ra man nila siya.
4: Gihatagan nila siyag 70 ka salapi gikan sa templo ni Baal-berit ug pinaagi niining kuwartaha nanuhol siyag mga tawong walay bili ug bagis sa pagsunod kaniya.
5: Giadto niya ang banay sa iyang amahan didto sa Ofra ug sa ibabaw sa usa ka bato gipatay niya ang iyang 70 ka igsoon. Apan si Jotam nga kamanghorang anak ni Gideon mitago busa wala niya mapatay.
6: Unya ang tanang mga tawo sa Siquem ug sa Betmilo nagtigom ug nangadto sa sagradong tugas sa Siquem ug didto gihimo nilang hari si Abimelec.
7: Pagkadungog niini ni Jotam, miadto ug mitindog siya sa tumoy sa Bukid sa Gerisim ug misinggit kanila, Pamati kamo kanako, mga lumolupyo sa Siquem, ug pamation unta kamo sa Dios!
8: Kaniadto ang mga kahoy nangadto aron pagpilig hari alang kanila. Giingnan nila ang kahoyng olibo, Harii kami.
9: Ug mitubag ang olibo, Talikdan ko ba ang akong lana nga gigamit sa pagpasidungog sa mga dios ug sa mga tawo aron lamang sa pagmando kaninyo?
10: Unya ang mga kahoy miingon sa kahoyng igera, Harii kami.
11: Apan mitubag ang igera, Talikdan ko ba ang matam-is kong bunga aron lamang sa pagmando kaninyo?
12: Busa ang mga kahoy miingon sa ubas, Dali ngari ug harii kami.
13: Apan mitubag ang ubas, Talikdan ko ba ang akong bino nga naglipay sa mga dios ug sa mga tawo aron lamang sa paghari kaninyo?
14: Unya ang tanang kahoy miingon sa sampinit, Dali ngari ug harii kami.
15: Mitubag ang sampinit, Kon buot gayod kamong magpahari kanako, ngari kamo ug pasilong sa akong landong. Kon dili kamo, mogula ang kalayo gikan sa sampinit aron pagsunog sa mga punoang sidro sa Lebanon.
16: Mipadayon si Jotam, Karon, tinuoray ba gayod ang paghimo ninyo kang Abimelec nga hari? Husto ba ang pagtagad ninyo kang Gideon ug sa panimalay niya ug gibuhat ba ninyo ang angay kaniya?
17: Hinumdomi nga ang akong amahan nakig-away alang kaninyo. Gitahan niya ang iyang kinabuhi aron pagluwas kaninyo gikan sa mga Midianhon.
18: Apan karong adlawa, misukol kamo sa panimalay sa akong amahan. Gipatay ninyo ang 70 ka anak niya ibabaw sa usa ka bato ug gihimo ninyong hari sa Siquem si Abimelec nga iyang anak sa iyang ulipon nga babaye tungod lamang kay paryenti ninyo siya.
19: Kon ang inyong gibuhat niining adlawa maoy pagpakita sa inyong pagkamatinud-anon ug pagkamaunongon ngadto kang Gideon ug sa panimalay niya, sigi, paglipay kamo uban kang Abimelec ug angay siyang maglipay uban kaninyo.
20: Apan kon dili, mogula unta ang kalayo gikan kang Abimelec aron pagsunog sa mga nagpuyo sa Siquem ug sa Betmilo. Mogula unta ang kalayo gikan sa Siquem ug sa Betmilo aron pagsunog kang Abimelec.
21: Unya mikagiw si Jotam ug mipuyo sa Beer kay nahadlok man siya sa iyang igsoon nga si Abimelec.
22: Si Abimelec naghari sa Israel sulod sa tulo ka tuig.
23: Unya gipaaway sa Dios si Abimelec ug ang katawhan sa Siquem ug mirebelde sila kang Abimelec.
24: Nahitabo kini aron si Abimelec ug ang mga nagpuyo sa Siquem nga nagdasig kaniya pagpatay sa 70 ka anak ni Gideon kasilotan tungod sa ilang sala.
25: Ang mga taga-Siquem nagbutang ug pipila ka tawo nga moatang kang Abimelec didto sa tumoy sa bungtod ug gitulis nila ang mga moagi sa maong dapit. Ug nasayran kini ni Abimelec.
26: Unya si Gaal nga anak ni Ebed miadto sa Siquem uban sa iyang mga igsoon ug ang mga tawo sa Siquem misalig kaniya.
27: Nangadto sila sa kaumahan, nangutlog paras sa kaparasan nila, naghimog bino ug unya nagkombira. Nangadto sila sa templo sa ilang dios ug didto nangaon ug nanginom sila ug gibugalbugalan nila si Abimelec.
28: Miingon si Gaal, Kinsa man si Abimelec ug kinsa man kita nga taga-Siquem nga mag-alagad kaniya? Dili ba si Abimelec anak man ni Gideon? Ug dili ba si Zebul nga iyang luyoluyo nag-alagad man sa mga tawo ni Hamor nga maoy amahan sa Siquem? Karon, nganong mag-alagad man kita kaniya?
29: Nangandoy ako nga maoy mangulo niining maong katawhan. Patyon ko si Abimelec! Ingnon ko siya, Dugangi ang imong kasundalohan ug gawas ug magsangka kita!
30: Si Zebul nga pangulo sa siyudad nasuko pagkabati niya sa gisulti ni Gaal.
31: Nagpadala siyag mga mensahero ngadto kang Abimelec sa Aruma aron sa pag-ingon, Si Gaal nga anak ni Ebed ug ang iyang mga igsoon ania sa Siquem ug dili ka nila pasudlon sa siyudad.
32: Karon, ikaw ug ang imong mga tawo kinahanglang manglakaw sa gabii ug manago sa kaumahan.
33: Ugma iniggula ni Gaal ug sa iyang mga sakop aron sa pagpakig-away kaninyo, pakigbatok kaniya kutob sa inyong mahimo.
34: Busa si Abimelec ug ang tanan niyang mga tawo nanglakaw sa pagkagabii. Nagbulagbulag sila sa upat ka pundok ug nanago sa gawas sa Siquem.
35: Unya migula si Gaal ug mitindog sa ganghaan sa siyudad. Ug si Abimelec ug ang iyang mga sakop nanggula sa ilang gitagoan.
36: Sa pagkakita ni Gaal kanila, miingon siya kang Zebul, Tan-awa! Anaay mga tawo nga nanglugsong sa bukid!
: Si Zebul mitubag, Mga anino lang kana sa bukid, dili mga tawo.
37: Si Gaal miingon pag-usab, Tan-awa! Aniay mga tawo nga nanglugsong sa agianan ug ang usa ka pundok nagpaingon dinhi gikan sa sagradong tugas sa mga tighimalad!
38: Unya miingon si Zebul kaniya, Hain na man ang imong gipanghambog? Miingon ka baya, Nganong alagaran man nato si Abimelec? Mao kini ang mga tawo nga imong gibugalbugalan. Hala, gula na ug pakig-away kanila.
39: Gidala ni Gaal ang iyang mga sakop gawas sa Siquem ug nakiggubat sila kang Abimelec.
40: Unya midagan si Gaal ug gigukod siya ni Abimelec. Daghan ang samaran, bisan didto sa ganghaan sa siyudad.
41: Mibalik si Abimelec sa Aruma ug giabog ni Zebul si Gaal ug ang iyang mga igsoon aron dili na sila makapuyo sa Siquem.
42: Sa pagkasunod adlaw ang mga taga-Siquem nangadto sa kapatagan ug nasayran kini ni Abimelec.
43: Gidala niya ang iyang mga sakop ug gibahin niya sila sa tulo ka pundok. Unya nanago sila sa kapatagan ug nag-atang. Sa pagkakita niya nga nanggula sa siyudad ang mga tawo, migula siya sa iyang gitagoan ug gipamatay niya sila.
44: Si Abimelec ug ang iyang pundok midali pagdasdas ug gibantayan nila ang ganghaan sa siyudad. Ang duha ka pundok misulong sa katawhan nga didto sa kapatagan ug gipamatay silang tanan.
45: Nakig-away si Abimelec sa mga nagpuyo sa siyudad sa tibuok adlaw. Nailog niya ang siyudad ug gipamatay niya ang mga tawo. Unya gilumpag niya ang siyudad ug gibuboag asin ang yuta.
46: Sa pagkadungog niini sa tanang pangulo sa Tore sa Siquem, nangadto sila sa tore sa templo ni Baal-berit.
47: Gisuginlan si Abimelec nga sila atua didto magtigom.
48: Busa mitungas siya sa Bukid sa Zalmon uban sa iyang mga sakop. Ug nagkuha siyag wasay, namutol siyag mga sanga sa kahoy, gibugkosan ug gipas-an niya kini. Gisugo niya ang iyang mga tawo ug gipabuhat niya sila sa iyang gibuhat.
49: Busa ang tagsatagsa kanila namutol ug sanga sa kahoy. Unya gisunod nila ang gibuhat ni Abimelec ug gipundok nila kini sa tore ug gidaoban. Ug nangamatay ang tanang tawo nga didto sulod sa tore. May mga 1,000 ka lalaki ug babaye.
50: Unya miadto si Abimelec sa Tebes, gilibotan niya kini ug giilog.
51: Didto may lig-ong tore ug ang tanang lalaki ug babaye sa siyudad lakip sa mga pangulo nanagan didto. Ila kining gikandadohan ug nangadto sila sa atop.
52: Miadto si Abimelec ug giataki niya ang tore. Mipaduol siya sa pultahan niini aron sunogon ang tore
53: apan gihulogan siyag galingang bato sa usa ka babaye ug miliki ang iyang bagulbagol.
54: Unya midali siya pagtawag sa batan-ong lalaki nga maoy tigdala sa iyang hinagiban ug miingon, Hansaki ako sa imong espada kay dili ko buot nga may moingon nga gipatay ako ug usa ka babaye. Busa gidunggab siya sa batan-ong lalaki ug namatay.
55: Sa pagkakita sa mga Israelita nga patay na si Abimelec namauli silang tanan.
56: Busa gisilotan sa Dios si Abimelec tungod sa sala niya batok sa iyang amahan kay gipatay man niya ang iyang 70 ka igsoon.
57: Gipaantos usab sa Dios ang mga tawo sa Siquem tungod sa ilang pagkadaotan sumala sa giingon ni Jotam nga anak ni Gideon nga mahiagoman gayod nila sa dihang gitunglo niya sila.