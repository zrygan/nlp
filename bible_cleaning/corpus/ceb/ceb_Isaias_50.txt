1: Ang Ginoo miingon,
: Nagtuo ba kamo nga gihinginlan ko ang akong katawhan
: sama sa bana nga mibulag sa iyang asawa?
: Kon tinuod kana,
: hain man ang papeles sa pakigbulag?
: Nagtuo ba kamo nga gibaligya ko kamo aron maulipon
: sama sa amahan nga mobaligya sa iyang anak aron himoong ulipon?
: Dili! Nabihag kamo tungod sa inyong mga sala;
: gihinginlan kamo tungod sa inyong mga daotang buhat.
2: Nganong wala may tawo sa akong pag-abot?
: Nganong walay mitubag sa dihang misangpit ako?
: Mubo ba ang akong kamot
: nga dili kini makakab-ot aron pagluwas kaninyo?
: O wala na ba akoy gahom sa pagluwas?
: Makapahubas ako sa dagat sa usa lamang ka pagmando,
: ug makapamala sa mga suba aron mangamatay ang mga isda!
3: Gipangitngit ko ang kalangitan
: nga daw nagbangotan alang sa mga patay.
4: Gitudloan ako sa Ginoong Dios sa angay kong isulti
: aron mahibalo akong modasig niadtong gikapuyan.
: Matag buntag gidasig niya ako sa pagpaminaw sa buot niyang itudlo kanako.
5: Giablihan sa Ginoong Dios ang akong salabotan,
: ug wala ako mosupil o mobiya kaniya.
6: Gipatara ko ang akong likod niadtong buot mohampak kanako,
: ug ang akong aping ngadto sa mga milabnot sa akong bungot;
: wala ko ilingiw ang akong nawong
: sa nagbugalbugal ug nangluwa kanako.
7: Wala ako maunsa kay mitabang man kanako ang Ginoong Dios ;
: gitaon ko ang akong nawong sama sa batong bantilis,
: ug nasayod ako nga dili gayod ako maulawan;
8: ang Dios molaban sa akong katungod
: ug ania siya sa akong duol.
: Kinsay makig-away kanako?
: Magdungan kita pag-adto sa hukmanan.
: Kinsay akong kaaway?
: Paduola siya kanako.
9: Ang Ginoong Dios mismo maoy nagtabang kanako
: busa kinsay moingon nga sad-an ako?
: Mangadunot silang tanan sama sa bisti nga gikutkot sa anunugba.
10: Kamong tanan nga may kahadlok sa Ginoo
: ug nagsunod sa mando sa iyang alagad,
: bisan ngitngit ang inyong gilakwan,
: salig sa ngalan sa Ginoo
: ug itugyan ang inyong kaugalingon ngadto sa inyong Dios.
11: Kamong tanan nga naglaraw ug daotan sa inyong isigkatawo
: maunay sa inyong kaugalingong laraw.
: Ang Ginoo mismo maoy mosilot kaninyo,
: ug mag-antos kamo pag-ayo.