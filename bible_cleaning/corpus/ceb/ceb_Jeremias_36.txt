1: Sa ikaupat nga tuig nga si Joakim nga anak ni Josias naghari sa Juda, ang Ginoo misulti kanako,
2: Pagkuhag sulatanan nga linukot ug isulat ang tanang butang nga gisulti ko kanimo batok sa Israel ug sa Juda ug sa tanang kanasoran sukad gayod sa unang higayon nga nakigsulti ako kanimo sa dihang si Josias pa maoy naghari ug hangtod karon.
3: Sa ingon, basin pag maminaw ang katawhan sa Juda bahin sa tanang kadaot nga buot kong ipahiagom kanila ug mohunong na sila sa daotan nilang pagkinabuhi aron pasayloon ko sila sa tanan nilang pagkadaotan ug kasal-anan.
4: Busa gitawag ko si Baruc nga anak ni Nerias ug gidiktahan ko siya sa tanan nga gisulti sa Ginoo kanako. Busa gisulat ni Baruc ang tanan diha sa linukot nga sulatanan.
5: Unya giingnan ko si Baruc, Gidid-an na ako sa pagsulod sa Templo.
6: Apan buot kong moadto ka didto sa sunod nga higayon nga magpuasa ang katawhan ug basahag kusog ang imong gisulat aron makabati sila sa tanan nga gisulti sa Ginoo kanako nga akong gidiktar kanimo. Basaha kini sa dapit diin ang tanan gayod makabati kanimo lakip ang katawhan sa Juda nga motambong gikan sa mga kalungsoran nila
7: basin pag modangop sila sa Ginoo ug mobiya sa ilang daotang pagkinabuhi gumikan sa pasidaan sa Ginoo nga pahamtangan sila sa iyang makalilisang nga kasuko ug kapungot.
8: Busa gibasa ni Baruc didto sa Templo ang mga pulong sa Ginoo sumala gayod sa gisugo ko kaniya.
9: Unya sa ikasiyam nga bulan sa ikalimang tuig sa paghari ni Joakim sa Juda, ang katawhan nagpuasa aron kaluy-an sila sa Ginoo . Gihimo kini sa tanan nga nagpuyo sa Jerusalem ug sa tanan nga miadto sa Jerusalem gikan sa mga kalungsoran sa Juda.
10: Unya samtang namati ang katawhan, gibasa ni Baruc ang tanan niyang gisulat sumala sa giingon ko kaniya. Gibasa niya kini didto sa Templo, sa lawak sa anak ni Safan nga si Gemarias, ang sekretaryo sa hari. Ang maong lawak didto mahimutang sa hawanan sa itaas sa ganghaan nga ginganlag Bag-ong Pultahan sa Templo.
11: Si Micaias nga anak ni Gemarias ug apo ni Safan nakadungog sa pagbasa ni Baruc sa gisulti sa Ginoo .
12: Miadto siya sa palasyo sa hari ngadto sa lawak sa sekretaryo sa hari diin nagtigom ang mga opisyal: si Elisama nga sekretaryo sa hari, si Delaias nga anak ni Semaias, si Elnatan nga anak ni Akbor, si Gemarias nga anak ni Safan, si Sedekias nga anak ni Ananias ug ang uban pang mga opisyal.
13: Ug gisugilon ni Micaias ang tanan nga iyang nadungog nga mensahe sa Ginoo nga gibasa ni Baruc ngadto sa katawhan.
14: Unya ang mga opisyal nagsugo kang Jehudi nga anak ni Netanias nga anak ni Selemias nga anak ni Kusi aron sa pagsulti kang Baruc nga iyang dad-on ngadto sa mga opisyal ang basahon nga iyang gibasa sa katawhan. Busa gidala ni Baruc ang basahon ngadto sa mga opisyal.
15: Gipalingkod nila si Baruc ug giingnan, Basahi kami nianang basahona. Busa gibasa kini ni Baruc.
16: Ug human niya kini basaha, nagtinan-away ang mga opisyal ug nangahadlok ug miingon sila kang Baruc, Kinahanglan nga balitaan namo niini ang hari.
17: Unya nangutana sila kaniya, Suginli kami nganong nakahimo ka pagsulat niining tanan. Gidiktahan ka ba ni Jeremias?
18: Mitubag si Baruc, Si Jeremias ang nagdiktar kanako niining tanan ug igo lamang akong nagsulat niini.
19: Unya giingnan nila siya, Kinahanglan nga ikaw ug si Jeremias manago ug ayaw pagpahibalo kang bisan kinsa kon asa kamo magtago.
20: Gibutang sa mga opisyal ang basahon nga linukot didto sa lawak ni Elisama nga sekretaryo sa hari ug miadto sila sa palasyo sa hari ug gisuginlan nila sa tanan ang hari.
21: Unya gipakuha sa hari kang Jehudi ang basahon ug iyang gikuha kini gikan sa lawak ni Elisama ug gibasa ngadto sa hari ug sa mga opisyal nga nagtindog libot kaniya.
22: Tingtugnaw kadto ug ang hari didto sa palasyo nga iyang puy-anan kon tingtugnaw ug naglingkod siya duol sa kalayo.
23: Inigkahuman ni Jehudi ug basa ug tulo o upat ka tudling, abison kini sa hari pinaagi sa kutsilyo ug iitsa ngadto sa kalayo. Iya kining gianam-anam pag-abis ug giitsa sa kalayo hangtod nga nahurot ug kasunog ang basahon.
24: Apan ang hari ug ang mga opisyal nga nakadungog sa gibasa wala gayod magpakitag bisan diyutay na lang nga kahadlok o paghinulsol sa ilang mga sala.
25: Bisan ug si Elnatan, si Delaias ug si Gemarias mihangyo sa hari nga dili unta sunogon ang basahon, wala sila tagda sa hari.
26: Unya gimandoan niya si Prinsipe Jerameel, si Seraias nga anak ni Asriel ug si Selemias nga anak ni Abduel sa pagdakop kanako ug kang Baruc nga akong sekretaryo apan gitagoan kami sa Ginoo .
27: Human sunoga sa hari ang basahon nga gidikta ko kang Baruc, gisugo ako sa Ginoo
28: sa pagkuhag laing papel nga linukot aron isulat ko pag-usab ang tanan nga nahisulat sa basahon nga gisunog ni Hari Joakim.
29: Gisugo ako sa Ginoo sa pagsulti kang Hari Joakim, Gisunog mo ang basahon ug nangutana ka ngano nga si Jeremias nagsulat nga ang hari sa Babilonia moanhi aron laglagon niya kining nasora ug pamatyon niya ang katawhan ingon man ang mga kahayopan.
30: Busa ako, ang Ginoo , nag-ingon kanimo, Hari Joakim: wala gayoy kaliwat nimo nga mahimong hari. Ang imong patay nga lawas ilabay ngadto sa dapit diin walay makasalipod niini gikan sa init sa adlaw ug sa tun-og sa gabii.
31: Silotan ko ikaw ug ang imong mga kaliwat lakip ang imong mga opisyal tungod sa mga sala nga gibuhat ninyo. Ikaw ug ang mga lumolupyo sa Jerusalem ug sa Juda wala gayod manumbaling sa akong mga pasidaan busa ipahamtang ko kaninyo ang mga katalagman nga akong gisaad.
32: Unya nagkuha ako ug laing linukot nga sulatanan ug gihatag ko kini sa akong sekretaryo nga si Baruc ug gisulat ni Baruc ang tanan nga gidiktar ko kaniya. Gisulat niya ang tanan nga nahisulat didto sa unang basahon nga gisunog ni Hari Joakim. Ug may samang mga butang nga gidugang ko pagpasulat kang Baruc.