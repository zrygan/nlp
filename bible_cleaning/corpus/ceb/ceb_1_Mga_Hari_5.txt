1: Si Hiram, ang hari sa Tiro, nagpadala sa iyang mga tinugyanan ngadto kang Solomon sa diha nga nakabalita siya nga nahimo nang hari si Solomon ilis sa iyang amahan kay managhigala man sila si David.
2: Ug si Solomon nagpadalag mensahe ngadto kang Hiram,
3: Nasayod ka nga ang akong amahan nga si David wala makatukod sa templo alang sa Ginoo nga iyang Dios tungod kay kanunay man siyang gisulong sa iyang mga kaaway hangtod nga gihatag sa Ginoo kaniya ang kadaogan batok sa iyang mga kaaway.
4: Apan karon sa panabang sa Ginoo nga akong Dios, wala na akoy kaaway o katalagman nga nahiagoman.
5: Busa nagtinguha ako pagtukod ug usa ka templo alang sa Ginoo nga akong Dios sumala sa giingon sa Ginoo ngadto sa akong amahan nga si David, Ang imong anak nga akong ipahimutang sa imong trono ilis kanimo maoy magtukod sa templo aron sa pagpasidungog kanako.
6: Busa pagsugo ug mga tawo nga maoy mamutol ug mga kahoyng sidro sa Lebanon alang kanako. Ug ang akong mga sulugoon mouban sa imong mga sulugoon ug bayran ko ang imong mga sulugoon sa suhol nga imong pangayoon kay nasayod ka nga walay usa dinhi kanako nga mahibalong moputol sa mga kahoy sama sa imong mga sakop.
7: Sa pagkadawat ni Hiram sa mensahe ni Solomon, nalipay siya pag-ayo ug miingon, Daygon nato ang Ginoo niining adlawa kay gihatagan niya si David ug usa ka anak nga maalamon aron maoy magmando niining gamhanang katawhan.
8: Ug si Hiram nagpadalag mensahe ngadto kang Solomon ug miingon, Nadawat ko ang imong sulat ug andam ako sa pagbuhat sa mga butang nga imong gitinguha bahin sa kahoyng sidro ug sipre.
9: Gikan sa Lebanon, dad-on sa akong mga sulugoon kining mga kahoya ngadto sa dagat ug himoon ko kining mga gakit ug ipalutaw paingon ngadto sa dapit nga imong giingon. Didto ipabungkag ko kini aron imong dawaton. Apan ikahimuot ko kon hatagan mo akog pagkaon alang sa akong mga tawo.
10: Busa gihatag ni Hiram kang Solomon ang tanang kahoyng sidro ug sipres nga iyang gikinahanglan.
11: Si Solomon, sa iyang bahin, mihatag kang Hiram ug 2,000 ka toniladang trigo ug mga 7,000 ka baril nga lana sa olibo matag tuig alang sa iyang mga tawo.
12: Ug gihatagan sa Ginoo si Solomon ug kaalam sumala sa iyang gisaad kaniya. Ug may panagdaitay tali kang Solomon ug kang Hiram ug naghimo silag kasabotan.
13: Gipugos ni Solomon pagpatrabaho ang 30,000 ka tawo gikan sa tibuok Israel.
14: Matag bulan, paadtoon niya sa Lebanon ang 10,000 ka tawo. Usa sila ka bulan didto ug duha ka bulan sa ilang balay. Si Adoniram maoy kapatas sa mga trabahador.
15: Si Solomon may 70,000 ka tawo nga maoy tighakot sa bug-at nga dad-onon ug 80,000 ka tawo nga tigsapsap sa mga bato didto sa kabukiran
16: wala pay labot sa 3,300 ka opisyal nga maoy nagdumala sa trabaho.
17: Sumala sa mando kanila sa hari nagsapsap silag dagko ug mahalong mga bato alang sa pundasyon sa Templo.
18: Busa giandam sa mga panday ni Solomon ug ni Hiram ug sa mga taga-Gebal ang mga kahoy ug mga bato alang sa Templo.