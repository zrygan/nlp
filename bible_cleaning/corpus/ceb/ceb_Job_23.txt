1: Si Job miingon
2: Ipalanog ko gihapon ang akong mulo ngadto sa Dios.
: Dili ako makapugong sa pag-agulo.
3: Maayo unta kon nasayod pa ako kon asa ko siya hikaplagi,
: ug nasayod ako kon hain siya.
4: Isulti ko kaniya ang akong mulo,
: ug ipadayag ko ang akong mga katarongan.
5: Buot ako masayod kon unsay iyang isulti,
: ug unsaon ako niya pagtubag.
6: Gamiton ba sa Dios ang tanan niyang gahom batok kanako?
: Dili! Mamati hinuon siya samtang magsulti ako.
7: Dili ako limbongan; makapadayag ako sa akong katarongan atubangan sa Dios;
: hukman niya ako nga wala gayoy sala.
8: Gisusi ko ang Silangan, apan wala didto ang Dios;
: ug wala ko siya hikaplagi, sa dihang gisusi ko ang Kasadpan.
9: Gipangita ko ang Dios diha sa Amihanan,
: apan wala ko siya makita
: ug miadto ako sa Habagatan,
: apan wala ko gihapon siya makita.
10: Apan nasayod ang Dios sa tanan kong lakang;
: kon sulayan niya ako, makaplagan niya ako nga putli sama sa bulawan.
11: Gisunod ko kanunay ang dalan nga iyang gipili,
: ug wala gayod ako magsimangsimang.
12: Gituman ko kanunay ang gisugo sa Dios,
: ug gitipigan sa akong dughan ang iyang mga pulong.
13: Wala siyay pagkabalhin, walay makasupak kaniya,
: o may makapugong kaniya pagbuhat sa buot niya.
14: Tumanon niya ang iyang giplano alang kanako;
: kana usa lamang sa daghan niyang mga laraw.
15: Busa mangurog ako sa kahadlok sa iyang atubangan.
16: Gikuha sa Dios nga Labing Gamhanan ang akong kaisog.
17: Ang nakahadlok kanako mao ang Dios
: ug dili ang kangitngitbisag butaan pa ako sa kangitngit.