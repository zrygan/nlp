1: Unya didto sa tiyan sa isda, nag-ampo si Jonas sa Ginoo nga iyang Dios. Miingon siya
2: Sa akong kalisdanan, O Ginoo , nagsangpit ako kanimo,
: ug gitubag mo ako.
: Didto sa kalibotan sa mga patay,
: nagpakitabang ako ug gidungog mo ako.
3: Gitambog mo ako sa kahiladman sa dagat,
: mitidlom ako sa katubigan,
: ug mitabon kanako ang gamhanan mong mga balod.
4: Nagdahom ako nga nahilayo na ako kanimo
: ug dili na ako makakita pag-usab sa balaan mong Templo.
5: Mitikyop ug miputos kanako ang katubigan;
: sa hingpit mitabon kanako ang kadagatan
: ug naputos ang akong ulo sa mga sagbot sa dagat.
6: Miadto ako sa kinahiladman sa kabukiran,
: sa dapit nga ang mga ganghaan dili na mabukas hangtod sa kahangtoran,
: apan gidala mo ako nga buhi gikan sa kahiladman, O Ginoo nga akong Dios!
7: Sa dihang gibati ko nga nag-anam nag kahanaw ang akong kinabuhi,
: nag-ampo ako kanimo, O Ginoo ,
: ug gidungog mo ako didto sa balaan mong Templo.
8: Sila nga nagsimba sa mga diosdios nga walay pulos
: wala na mag-alagad kanimo.
9: Apan ako magdayeg ug maghalad kanimo
: ug tumanon ko ang akong mga panaad.
: Ang kaluwasan naggikan sa Ginoo !
10: Unya gimandoan sa Ginoo ang isda nga iluwa si Jonas didto sa baybayon. Ug gituman kini sa isda.