1: Si Elihu mipadayon pagsulti
2: Pailob ug paminaw sa akong isulti sa ngalan sa Dios.
3: Dako ang akong kaalam; ug gamiton ko ang akong kahibalo
: aron pagmatuod nga matarong ang Dios, ang akong Magbubuhat.
4: Tinuod ang tanan kong gisulti kanimo;
: maalamon kining nakigsulti kanimo.
5: Pagkagamhanan gayod sa Dios! Wala siyay gitamay;
: nasabtan gayod niya ang tanan.
6: Dili siya buot nga magdugay sa kalibotan ang mga makasasala,
: ug gihatagan niya ug hustisya ang mga kabos.
7: Gipanalipdan niya ang mga matarong;
: paharion niya sila ug pasidunggan hangtod sa kahangtoran.
8: Apan kon ang mga tawo gikadenahan
: ug gipaantos tungod sa ilang nahimo,
9: pailhon sila sa Dios sa ilang sala ug sa ilang pagkagarboso.
10: Pasidan-an niya sila aron molikay sila sa daotan.
11: Kon motuman ug moalagad sila sa Dios,
: magpuyo silang malinawon ug mauswagon.
12: Apan kon dili sila magmasinugtanon,
: mangamatay sila nga walay hibangkaagan.
13: Kanunay masuko kadtong wala motuo sa Dios,
: ug bisan pag silotan sila, dili gayod sila magpakitabang.
14: Mangamatay sila nga batan-on pa,
: nangaugtas sa ilang makauulawng kinabuhi.
15: Apan tudloan sa Dios ang tawo pinaagi sa mga pag-antos
: ug gamiton niya ang kalisdanan aron makasabot sila.
16: Giluwas ka sa Dios gikan sa imong kalisdanan,
: gihatagan kag kasigurohan sa kinabuhi;
: ug napuno sa pagkaon ang imong lamisa.
17: Apan karon gisilotan ka sa angay kanimo.
18: Ayaw pagdawat ug suborno
: ug ayaw palimbong sa bahandi.
19: Dili magpulos ang imong pagpakitabang;
: dili makatabang kanimo ang tanan mong kusog.
20: Ayaw pangandoy nga moabot na unta ang kagabhion,
: nga maoy panahon nga malaglag ang kanasoran.
21: Ayaw padani sa daotan;
: gipaantos ka aron ka makalikay niini.
22: Hinumdomi unsa siya kagamhanan;
: ang Dios maoy labing maayong magtutudlo sa tanan.
23: Walay makabuot sa Dios kon unsay iyang buhaton,
: o may makaingon nga siya nagbuhat ug sayop.
24: Gidayeg kanunay ang Dios tungod sa iyang buhat;
: busa dayga siya kanunay.
25: Ang tanan nakakita sa iyang nahimo;
: apan walay makatugkad niini.
26: Dili gayod nato matukib
: ang gahom sa Dios o maihap ang iyang panuigon.
27: Ang Dios maoy nagpaalisngaw sa tubig
: ug gihimo niya kining ulan.
28: Gipabuhagay niya kini gikan sa panganod
: alang sa tanang katawhan.
29: Walay nasayod sa linihokan sa panganod
: o sa dinahunog sa dalugdog.
30: Gipakilatan niya ang langit,
: apan nagpabiling ngitngit ang kahiladman sa dagat.
31: Ingon niini ang pagsangkap sa Dios sa katawhan;
: gihatagan niya sila sa pagkaon sa madagayaon gayod.
32: Hakpon niya ang kilat
: ug sugoon kini sa pag-igo gayod sa tumong niini.
33: Ang dalugdog maoy timailhan sa umaabot nga bagyo,
: ug nasayod niini ang kahayopan.