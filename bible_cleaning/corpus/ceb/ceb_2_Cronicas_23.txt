1: Sa ikapito nga tuig, si Jehoiada nakahukom sa pagpakig-abin sa lima ka kapitan sa kasundalohan nga sila si Azarias nga anak ni Jeroham, si Ismael nga anak ni Jehohanan, laing Azarias nga anak ni Obed, si Maasias nga anak ni Adaias ug si Elisafat nga anak ni Secri.
2: Gilibot nila ang Juda ug gitigom nila ang mga Levita gikan sa tanang siyudad sa Juda ug ang mga pangulo sa mga banay sa Israel ug nangadto sila sa Jerusalem.
3: Silang tanan nagtigom didto sa Templo sa Dios ug naghimog kasabotan uban kang Joas nga anak sa hari. Si Jehoiada miingon kanila, Ania ang anak sa hari! Paharion ta siya sumala sa giingon sa Ginoo bahin sa mga anak ni David.
4: Mao kini ang atong buhaton: inig-anhi sa mga pari ug mga Levita sa Adlawng Igpapahulay, ang ikatulong bahin kanila magbantay sa mga ganghaan sa Templo.
5: Ang laing ikatulo nga bahin adto sa palasyo sa hari ug ang lain pa gayod nga ikatulo nga bahin adto sa ganghaan nga ginganlag Ganghaan nga Sukaranan. Ang tanang mga tawo adto sa hawanan sa Templo.
6: Ayaw pasudla sa Templo si bisan kinsa gawas sa mga pari ug mga Levita nga maghimo sa seremonyas. Makasulod sila kay balaan man sila apan ang tanang katawhan adto ra sa gawas sumala sa sugo sa Ginoo .
7: Libotan sa mga Levita ang hari ug ang matag usa kanila magbitbit ug hinagiban. Bisan kinsa nga mosulod sa Templo patyon. Bantayan nila ang hari bisan asa siya.
8: Gisunod sa mga Levita ug sa mga taga-Juda ang tanan nga gisugo kanila ni Jehoiada. Ang tanan nga nahuman sa ilang turno sa Adlawng Igpapahulay wala papaulia busa ang mga kapitan andam kanunay sa ilang mga tawo nga nagrelibo ug kadtong girelibohan.
9: Gihatag ni Jehoiada ngadto sa mga kapitan ang mga bangkaw ug mga taming ni Hari David nga gipanagoan didto sa Templo.
10: Giandam niya ang mga tawo aron maoy magbantay sa hari. Ang matag usa kanila may hinagiban ug gipahimutang niya sila sa tibuok palibot sa Templo.
11: Unya gidala niya sa gawas si Joas ug iyang gikoronahan ug gihatagan sa balaod mahitungod sa iyang pagkahari. Unya gidihogan siya ni Jehoiada nga pari ug sa iyang mga anak ingon nga hari ug naninggit sila, Mabuhi ang hari!
12: Sa pagkadungog ni Atalia sa kabanha sa katawhan nga nagdagan ug nagdayeg sa hari, midali siya pag-adto sa Templo diin didto ang katawhan.
13: Nakita niya ang hari nga nagbarog sa ganghaan sa Templo. Gilibotan siya sa mga kapitan ug sa mga tigpatingog sa trumpeta. Ang tanang katawhan naglipay ug nagpatingog sa mga trumpeta ug ang mga mag-aawit uban sa ilang mga instrumento sa musika maoy nangulo kanila. Gigisi ni Atalia ang iyang bisti ug miingon siya, Mabudhion! Mabudhion!
14: Unya gipatawag ni Jehoiada ang mga kapitan ug giingnan, Ayaw patya si Atalia dinhi sa Templo sa Ginoo . Dad-a siya sa gawas ug patya ang bisan kinsa nga buot moluwas kaniya.
15: Busa gidakop nila si Atalia. Gidala nila si Atalia agi sa ganghaan nga ginganlag Ganghaan sa Kabayo ngadto sa palasyo ug gipatay nila siya didto.
16: Naghimog kasabotan si Jehoiada tali kaniya ug sa tanang katawhan ug sa hari nga sila mahimong katawhan nga matinud-anon sa Ginoo .
17: Unya ang tanang mga tawo miadto sa templo ni Baal ug giguba nila kini. Gipanguha nila ang mga halaran ug gipamuak ang mga larawan ug gipatay nila si Matan, ang pari ni Baal, atubangan sa mga halaran.
18: Gipaguwardiyahan ni Jehoiada sa mga pari ug mga Levita ang Templo sa Ginoo . Nagtuman sila sa ilang katungdanan nga gitugyan kanila ni David nga mao ang pagsunog ug mga halad alang sa Ginoo sumala sa nahisulat diha sa mga Balaod ni Moises. Sila usab maoy magdumala sa pag-awit ug paglipay.
19: Nagbutang siyag mga magbalantay sa mga ganghaan sa Templo aron walay bisan kinsa nga hugaw nga makasulod niini.
20: Miuban kang Jehoiada ang mga kapitan, ang mga kadagkoan, ang mga gobernador ug ang tanang mga tawo sa pagdala sa hari gikan sa Templo ngadto sa palasyo. Didto sila agi sa dakong ganghaan ug gipalingkod nila ang hari sa trono.
21: Busa naglipay ang tanang katawhan. Nagmalinawon na ang siyudad human patya si Atalia.