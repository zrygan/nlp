1: Nagtukod si David ug iyang kaugalingong mga balay didto sa Siyudad ni David ug giandaman niyag butanganan ang Sudlanan sa Kasabotan sa Dios ug nagbuhat siyag tolda alang niini.
2: Unya miingon siya, Ang mga sakop sa banay ni Levi lamang ang tugotan sa pagyayong sa Sudlanan sa Kasabotan sa Ginoo kay gipili man sila sa Dios alang sa maong buluhaton ug sa pag-alagad kaniya hangtod sa hangtod.
3: Unya gitigom ni David ang tibuok Israel didto sa Jerusalem aron dad-on ang Sudlanan sa Kasabotan sa Dios ngadto sa dapit nga giandam niya alang niini.
4: Gitigom niya ang mga anak ni Aaron ug ang mga sakop sa banay ni Levi.
5: Ang mga Levita nga miabot mao ang mosunod: sa mga kaliwat ni Kohat, 120 ka tawo ubos sa pagdumala ni Uriel;
6: sa mga kaliwat ni Merari, 220 ka tawo ubos sa pagdumala ni Asias;
7: sa mga kaliwat ni Gerson, 130 ka tawo ubos sa pagdumala ni Joel;
8: sa mga kaliwat ni Elisafan, 200 ka tawo ubos sa pagdumala ni Semaias;
9: sa mga kaliwat ni Hebron, 80 ka tawo ubos sa pagdumala ni Eliel;
10: sa mga kaliwat ni Uziel, 112 ka tawo ubos sa pagdumala ni Aminadab.
11: Unya gipatawag ni David ang duha ka pari nga si Sadok ug si Abiatar ug ang pipila ka Levita nga si Uriel, si Asias, si Joel, si Semias, si Eliel ug si Aminadab.
12: Miingon si David, Mga pangulo kamo sa mga panimalay sa banay ni Levi ug kamo lakip ang inyong mga igsoon kinahanglan nga maghalad sa inyong kaugalingon ngadto sa Ginoo aron kamo maoy modala sa Sudlanan sa Kasabotan sa Ginoo , ang Dios sa Israel, ngadto sa dapit nga akong giandam alang niini.
13: Kay dili man kamo maoy midala sa Sudlanan sa Kasabotan sa Ginoo sa unang higayon, gisilotan kita sa Ginoo nga atong Dios kay wala nato ampingi ang Sudlanan sumala sa iyang gimbut-an.
14: Busa ang mga pari ug ang mga Levita naghalad sa ilang kaugalingon ngadto sa Ginoo aron silay modala sa Sudlanan sa Kasabotan sa Ginoo , ang Dios sa Israel.
15: Ang Sudlanan sa Kasabotan ilang gibutang sa tag-as nga kahoy nga gipas-an sa mga Levita sumala sa mando sa Ginoo pinaagi kang Moises.
16: Gimandoan usab ni David ang mga pangulong Levita sa pagpilig mga sakop sa ilang banay ingon nga mga musikero nga maoy motugtog sa mga honi sa kalipay ginamit ang alpa, lira ug piyangpiyang.
17: Busa gipili sa mga Levita si Heman nga anak ni Joel ug ang iyang kabanay nga si Asaf nga anak ni Baraquias ug si Etan nga anak ni Kusias gikan sa mga kaliwat ni Merari.
18: Sa ilang mga ig-agaw, gipili nila si Zacarias, si Jasiel, si Semiramot, si Jehiel, si Uni, si Eliab, si Benaias, si Maasias, si Matatias, si Elifelehu, si Macenias ug ang tigbantay sa ganghaan nga si Obed-edom ug si Jeiel.
19: Ang mga mag-aawit nga si Heman, si Asaf ug si Etan mao usab ang tigpatingog sa bronsi nga mga piyangpiyang.
20: Si Zacarias, si Aziel, si Semiramot, si Jehiel, si Uni, si Eliab, si Maasias ug si Benaias maoy tigkupot sa mga alpa.
21: Apan si Matatias, si Elifelehu, si Macenias, si Asasias, si Obed-edom ug si Jeiel maoy nangulo paggamit sa mga lira.
22: Si Kenenias, usa ka Levita nga maestro sa musika, maoy nangulo sa musika kay batid man siya niini.
23: Si Baraquias ug si Elcana maoy tigbantay sa pultahan sa dapit nga gibutangan sa Sudlanan.
24: Ang mga pari nga si Sebanias, si Josafat, si Natanael, si Amasai, si Zacarias, si Benaias ug si Eliezer maoy tigpatingog sa trumpeta atubangan sa Sudlanan sa Kasabotan sa Dios. Si Obed-edom ug si Jehias maoy tigbantay usab sa mga pultahan sa gibutangan sa Sudlanan.
25: Busa si David ug ang mga kadagkoan sa Israel ug ang mga pangulo sa linibo milakaw aron pagkuha sa Sudlanan sa Kasabotan sa Ginoo gikan sa balay ni Obed-edom ug malipayon kaayo sila.
26: Ug aron tabangan sa Dios ang mga Levita nga nagdala sa Sudlanan sa Kasabotan, naghalad sila ug pito ka torong baka ug pito ka laking karnero.
27: Si David nagbistig pino nga lino ingon man ang mga Levita nga maoy nagdala sa Sudlanan ingon man ang mga mag-aawit ug si Kenenias nga maoy nangulo sa mga mag-aawit. Nagsul-ob usab si David ug epod nga lino.
28: Busa gikuha ug gidala sa tibuok Israel ang Sudlanan sa Kasabotan sa Ginoo uban sa mga pagsinggit dinuyogan sa mga trumpeta, kornitin ug mga piyangpiyang, mga alpa ug mga lira.
29: Ug sa pag-abot na sa Sudlanan sa Kasabotan didto sa siyudad ni David, midungaw sa bintana si Mical, ang babayeng anak ni Saul, ug nakita niya si Hari David nga nagsayawsayaw ug nagmaya pag-ayo ug sa hilom nakasaway siya sa hari.