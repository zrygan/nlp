1: Ayaw kalagot tungod sa mga tawong daotan,
: ug ayaw kasina sa mga nagbuhat ug kasaypanan
2: kay malawos sila sama sa balili,
: ug malaya sila sama sa mga tanom.
3: Salig sa Ginoo ug buhata ang maayo,
: ug magpuyo ka diha sa yuta nga layo sa kadaotan.
4: Pangitaa ang kalipay diha sa Ginoo ,
: ug hatagan ka niya sa imong gipangandoy.
5: Itugyan sa Ginoo ang imong pagkinabuhi;
: salig kaniya ug motabang siya kanimo.
6: Padan-agon niya ang imong kaayo sama sa kahayag sa adlaw,
: ug ang imong pagkamatarong sama sa udtong tutok.
7: Paabota nga ang Ginoo maoy molihok;
: paghulat kaniya uban ang pailob.
: Ayaw kasinahi ang nagmauswagon
: ug ang nagmalampuson sa daotan nilang pamaagi.
8: Ayaw kasuko ug ayaw kaligutgot!
: Ayaw pagsubo kay kana makadaot.
9: Ang mosalig sa Ginoo makapanag-iya sa yuta,
: apan ang daotan papahawaon.
10: Dali rang mahanaw ang daotan;
: inigtan-aw mo sa iyang nahimutangan wala na siya diha.
11: Apan ang mga mapaubsanon makapanag-iya sa yuta
: ug magpuyo sa kadagaya ug kalinaw.
12: Ang mga makasasala naglarawg daotan
: ug nagkagot ang ilang ngipon uban sa kaligutgot batok sa mga matarong.
13: Apan kataw-an lamang sila sa Ginoo,
: kay nasayod man siya nga laglagon sila sa dili madugay.
14: Ang mga daotan milanit sa ilang espada ug mibingat sa ilang pana
: aron pagpatay sa kabos ug timawa,
: ingon man sa mga matarong.
15: Apan maunay sila sa ilang espada
: ug mangabali ang ilang pana.
16: Ang diyutay nga mabatonan sa tawong matarong
: mas bililhon pa kay sa tanang bahandi sa daotan.
17: Kay ang daotan kuhaan sa Ginoo ug kusog,
: apan panalipdan niya ang matarong.
18: Atimanon sa Ginoo ang nagtuman kaniya
: ug mapanag-iya nila ang yuta hangtod sa kahangtoran.
19: Sa panahong malisod dili sila mag-antos,
: ug sa panahon sa gutom may igo silang makaon.
20: Apan ang mga daotan mangamatay;
: ang mga kaaway sa Ginoo mangahanaw sama sa ihalas nga kabulakan
: ug mangawala sama sa aso.
21: Mamaylo ang daotan ug dili mobayad,
: apan ang matarong mahinatagon.
22: Ang gipanalanginan sa Ginoo makapanag-iya sa yuta,
: apan ang tinunglo niya papahawaon.
23: Tultolan sa Ginoo ang tawo sa iyang pagalaktan,
: ug lig-onon niya siya nga nagpahimuot kaniya.
24: Kon mapukan siya, makatindog siya dayon
: kay bangonon man siya sa Ginoo .
25: Karon tigulang na ako;
: apan sukad sa akong pagkabata,
: wala pa ako makakitag matarong nga gipasagdan sa Ginoo ,
: o mga anak sa matarong nga nagpakilimos.
26: Sa tanang panahon manggihatagon siya
: ug magpabaylo sa uban,
: ug ang iyang mga anak nahimong panalangin.
27: Likayi ang daotan ug buhata ang maayo,
: ug magpabilin sa pagpuyo sa yuta ang imong kaliwatan.
28: Kay gihigugma sa Ginoo ang katarong
: ug dili niya pasagdan ang pinili niyang katawhan.
: Panalipdan niya sila hangtod sa kahangtoran,
: apan laglagon ang kaliwatan sa mga daotan.
29: Ang mga matarong makapanag-iya sa yuta
: ug magpuyo niini hangtod sa kahangtoran.
30: Maalamon ang mga pulong sa tawong matarong,
: ug magsulti siya subay sa kaangayan.
31: Sa kinasingkasing gitamod niya ang sugo sa Dios,
: ug dili gayod siya molapas niini.
32: Gipanid-an sa daotan ang matarong aron iyang patyon;
33: apan dili itugyan sa Ginoo ang tawong matarong ngadto sa gahom sa daotan;
: dili itugot sa Ginoo nga hukman siyang sad-an
: kon taralon siya ngadto sa hukmanan.
34: Salig sa Ginoo ug tumana ang iyang mga sugo;
: ug pasidunggan ka niya pinaagi sa paghatag kanimo sa yuta
: ug makita mo ang pagkalaglag sa mga daotan.
35: Nakakita akog tawong daotan ug madaugdaugon;
: mituybo siya sama sa sidro sa Lebanon;
36: apan sa pagbalik ko, wala na siya didto.
: Gipangita ko siya,
: apan wala ko na siya hikit-i.
37: Apan tan-awa ang tawong matarong
: ug panid-i siya.
: Ang tawong makigdaiton makabaton ug mga kaliwat,
38: apan ang mga makasasala puohon gayod
: ug wagtangon ang ilang mga kaliwat.
39: Ang kaluwasan sa mga matarong naggikan sa Ginoo ,
: ug siya ang nagtabang kanila panahon sa kalisdanan.
40: Tabangan sila sa Ginoo
: ug luwason gikan sa mga daotan
: kay sila modangop man kaniya.