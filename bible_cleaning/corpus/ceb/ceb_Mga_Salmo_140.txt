1: Luwasa ako, O Ginoo , gikan sa mga tawong daotan;
: panalipdi ako gikan sa mga tawong bangis.
2: Kanunay lamang silang naglarawg daotan;
: kanunay lamang silang nakig-away.
3: Sama sa malalang bitin ang ilang dila,
: ug sama sa hilo sa kobra ang ilang mga pulong.
4: Panalipdi ako, O Ginoo , gikan sa kamot sa mga tawong daotan;
: luwasa ako gikan sa mga tawong bangis
: nga naglaraw sa akong kapildihan.
5: Gitagan-an akog lit-ag sa mga tawong mapahitas-on;
: nagladlad silag lit-ag alang kanako,
: ug diha sa dalan nagbutang silag mga laang aron pagsikop kanako.
6: Miingon ako sa Ginoo , Ikaw ang akong Dios.
: Dungga intawon, O Ginoo , ang akong tuaw sa pakitabang.
7: O Ginoo , akong Ginoo ug lig-on nga tigpanalipod,
: gipanalipdan mo ako sa panggubatan.
8: O Ginoo , ayaw itugot nga matuman ang gitinguha sa mga daotan,
: ug ayaw palamposa ang ilang mga laraw!
9: Ayaw itugot nga modaog ang akong mga kaaway;
: mosumbalik unta kanila ang ilang mga hulga kanako.
10: Matagakan unta silag nagbaga nga mga uling,
: ug mahulog sila sa gahong ug dili na makagula.
11: Dili unta molampos kadtong nagbutangbutang sa uban;
: mahiagom unta sa kadaotan ug unya malaglag dayon ang tawong bangis.
12: Nasayod ako nga ikaw, O Ginoo , molaban sa baroganan sa mga dinaugdaog
: ug sa katungod sa mga timawa.
13: Daygon gayod ikaw sa mga matarong,
: ug magpuyo sila diha sa imong presensya.