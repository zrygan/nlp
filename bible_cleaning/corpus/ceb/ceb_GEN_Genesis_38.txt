Niadtong higayona, mibiya si Juda sa iyang mga igsoon ug mitipon pagpuyo kang Hira nga taga-Adulam.
Didto gikakita ni Juda ang anak nga dalaga sa usa ka taga-Canaan nga si Shua. Gipangasawa niya ang maong babaye.
Unya nagmabdos ang iyang asawa ug nanganak ug batang lalaki nga iyang ginganlag Er.
Unya nagmabdos siya pag-usab ug nanganak gihapog lalaki ug iya kining ginganlag Onan.
Ug nagmabdos pa gayod siya ug nanganak gihapog lalaki. Ginganlan niyag Shela ang bata. Didto si Juda sa Sesib sa dihang natawo si Sela.
Unya si Er, ang kamagulangang anak ni Juda gipamalaye niya kang Tamar.
Daotan ang kinabuhi ni Er ug wala siya kahimut-i sa Ginoo , busa gipatay siya sa Ginoo .
Busa giingnan ni Juda si Onan, Kinahanglan makigdulog ka kang Tamar. Tumana ang imong katungdanan kaniya ingon nga igsoon sa patay na niyang bana aron manganak kamo alang sa patay na nimong igsoon.
Apan nasayod si Onan nga ang batang matawo dili isipon nga iyaha. Busa sa dihang nakigdulog siya kang Tamar gipagawas niya ang iyang binhi aron dili siya makapaliwat alang sa iyang igsoon.
Wala kahimut-i sa Ginoo kining gibuhat niya, busa gipatay usab siya sa Ginoo .
Unya giingnan ni Juda si Tamar nga iyang umagad, Didto ka lang una tipon pagpuyo sa balay sa imong amahan ug pabilin nga balo hangtod nga maulitawo na ang akong anak nga si Shela. Gisulti kini ni Juda kay nahadlok man siya nga mamatay si Shela sama sa duha niya ka igsoon. Busa mipauli si Tamar sa balay sa iyang amahan.
Wala madugay, namatay ang asawa ni Juda nga anak ni Shua. Sa pagkahuman ug bangotan ni Juda, siya ug ang iyang higala nga si Hira nga taga-Adulam miadto sa Timna sa mga manunupi sa iyang mga karnero.
May nakasugilon kang Tamar nga ang iyang ugangan nga si Juda moadto sa Timna aron pagpanupi sa iyang mga karnero.
Busa giilisan niya ang gisul-ob niyang bisti nga alang sa balo ug nagtaptap siya sa iyang nawong ug milingkod didto sa ganghaan sa Enaim, usa ka lungsod diha sa dalan paingon sa Timna. Nahibalo siya nga ulitawo na si Shela apan wala siya ipaasawa kang Shela.
Sa pagkakita ni Juda kang Tamar, gipakaingon niya nga usa siya ka daotang babaye nga nagbaligya sa iyang dungog kay gitaptapan man ni Tamar ang iyang nawong.
Giduol siya ni Juda didto sa daplin sa dalan ug giingnan, Gusto akong makigdulog kanimo. Wala masayod si Juda nga ang maong babaye mao diay ang iyang umagad nga si Tamar.
Si Tamar mitubag, Unsa may imong ibayad kanako?
Si Juda mitubag, Padad-an ko ikawg nating kanding gikan sa akong kahayopan.
Si Tamar miingon, Mahimo kana kon hatagan mo akog kalig-onan nga tumanon mo gayod ang imong saad.
Unsa may gusto mong ihatag ko kanimo silbing kalig-onan? nangutana si Juda.
Mitubag si Tamar, Ang imong timbri lakip ang higot niini ug kanang imong sungkod. Busa gihatag kini ni Juda kang Tamar ug nakighilawas siya kang Tamar ug nagmabdos si Tamar.
Unya milakaw si Tamar ug gikuha niya ang taptap sa iyang nawong ug gisul-ob niya pagbalik ang iyang sapot sa pagkabiyuda.
Gisugo ni Juda ang iyang higala nga taga-Adulam sa pagdala sa kanding ngadto kang Tamar ug sa pagkuha sa mga butang nga gihatag ni Juda kaniya silbing kalig-onan apan wala na niya hikaplagi didto si Tamar.
Ang gisugo ni Juda nagpakisayod sa katawhan sa maong dapit kon hain ang daotang babaye nga diha kaniadto sa dalan paingon sa Enaim.
Wala gayoy daotang babaye dinhi, mitubag sila.
Busa mibalik siya kang Juda ug miingon, Wala ko hikit-i ang babaye ug nag-ingon kanako ang mga tawo didto nga wala gayoy daotang babaye sa ilang dapit.
Miingon si Juda, Pasagdi na lang kadto aron dili kita kataw-an sa mga tawo. Total gipadad-an ko na man siya niining nating kanding apan wala mo siya hikaplagi.
Human molabay ang mga tulo ka bulan, gibalitaan si Juda nga ang iyang umagad nga si Tamar nagbaligya sa iyang dungog ug mabdos na. Busa miingon si Juda, Kuhaa ninyo siya, dad-a sa gawas ug sunoga.
Apan sa dihang gidala na si Tamar aron sunogon, nagpadala siyag pahibalo ngadto sa iyang ugangan: Ang nakapamabdos kanako mao ang tag-iya niining mga butanga. Ilha kon kinsay tag-iya niining timbri nga may higot ug niining sungkod.
Nailhan ni Juda nga siya ang tag-iya niini ug miingon siya, Husto si Tamar sa iyang gibuhat. Ako ang sad-an kay wala ko man siya ipaasawa kang Shela nga akong anak. Ug wala na gayod siya makighilawas kang Tamar.
Sa miabot na ang panahon nga manganak na si Tamar, nasayran nga kaluha diay ang iyang gimabdos.
Ug sa dihang nagbati na siya, migula ang kamot sa usa kanila ug gihigtan kini sa mananabang ug pulang tanod. Siya miingon, Kini maoy unang natawo.
Apan gibitad sa bata ang iyang kamot ug ang iya hinuong kaluha maoy unang natawo. Ug miingon ang mananabang, Miilog ka gayod paggula! Busa ginganlan siyag Perez.
Unya natawo ang ikaduha nga hinigtag pulang tanod ang kamot ug ginganlan siyag Zera.