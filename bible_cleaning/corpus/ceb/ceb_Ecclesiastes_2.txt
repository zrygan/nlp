1: Nakahukom ako sa pagpahimulos sa kinabuhi
: ug pagsusi kon unsa gayod ang kalipay.
: Apan nasuta ko nga wala usab kini kapuslanan.
2: Nasuta ko nga binuang ang pagkatawa,
: ug wala kay makuhang kaayohan sa paglipaylipay.
3: Tinukmod sa akong tinguha nga magmaalamon,
: gisulayan ko ang paglipaylipay pinaagi sa alak,
: ug gisulayan ko ang pagsulod sa binuang nga mga buhat,
: aron masayran ko kon unsa ang labing maayong butang nga mahimo sa tawo
: sulod sa mubong panahon sa iyang pagpuyo dinhi sa kalibotan.
4: Nakahimo akog dagkong butang.
: Nagtukod akog mga balay nga akong kapuy-an
: ug nagtanom ug mga paras.
5: May mga tanaman ako ug kaprutasan;
6: nagkalot usab akog mga atabay aron ipatubig niini.
7: Nagpalit akog mga ulipon
: ug may mga ulipon usab ako nga diha mangatawo sa akong balay.
: Ako ang kinadaghanag kahayopan
: sa tanang nakapuyo sa Jerusalem.
8: Nanigom usab akog plata ug bulawan
: nga kinuha ko sa mga panudlanan sa mga hari sa kayutaan nga akong gimandoan.
: Gilipay ako sa mga awit sa mga lalaki ug babaye
: ug naangkon ko ang tanang babaye nga akong nagustohan.
9: Nahimo gayod akong dungganan
: ug mas gamhanan pa kay kang bisan kinsa nga nakapuyo sa Jerusalem;
: mapuslanon gayod kanako ang akong kaalam.
10: Naangkon ko ang tanan nga akong nagustohan,
: ug wala ko hikawi ang akong kaugalingon sa kalipay.
: Mapagarbohon ako sa tanan nga akong nabuhat,
: ug kini ang akong ganti.
11: Unya namalandong ako sa tanan nga akong nahimo
: ug sa labihan kong kahago sa pagbuhat niini
: ug nakita ko nga wala kini kapuslanan.
: Sama ra ako sa nagdakop ug hangin,
: wala gayod kini kapuslanan.
12: Ang nabuhat sa mga hari nga nag-una
: mao ra usab lamang ang mabuhat sa hari nga nagsunod.
: Busa nagsugod ako paghunahuna
: kon unsa gayoy kahulogan sa pagkamaalamon
: o sa pagkadanghag o sa pagkabuangbuang.
13: Ug nasayran ko nga mas maayo ang kaalam kay sa kabuang,
: sama nga mas maayo ang kahayag kay sa kangitngit.
14: Ang mga maalamon makakita sa ilang gipadulngan,
: apan ang mga buangbuang dili.
: Hinuon, nasayran ko usab
: nga managsama ang dangatan natong tanan.
15: Nakaingon ako sa akong kaugalingon, Ang dangatan sa mga buangbuang
: mao usab ang akong dangatan.
: Busa unsa may makuha ko
: sa akong pagkamaalamon kaayo?
: Wala gayod!
16: Walay magpabiling mahinumdom sa mga maalamon,
: ingon nga walay mahinumdom sa mga buangbuang.
: Ugma damlag kitang tanan hikalimtan;
: mangamatay kitang tananmaalamon man o buangbuang.
17: Busa gikasilagan ko ang kinabuhi
: kay kini naghatag lamang kanakog kasamok.
: Wala kini kapuslanan.
: Sama ra ako sa nagdakop ug hangin.
18: Walay bili alang kanako ang tanan kong nabuhat,
: kay nasayod ako nga ibilin ko lamang kini sa akong sumusunod,
19: ug kinsay nahibalo
: kon maalamon ba siya o buangbuang ba?
: Apan siyay manag-iya sa tanan kong hinagoan,
: sa tanan nga gigamitan ko sa akong kaalam
: busa wala gayod kini kapuslanan.
20: Tungod niini nagbasol ako
: kon nganong naghago pa ako pag-ayo.
21: Maghago ka uban sa tanan mong kaalam, kahibalo ug katakos
: apan sa kataposan lain ang magpahimulos niini.
: Busa wala kini kapuslanan
: ug dili makatarunganon!
22: Maghago ka ug mag-antos sa tibuok mong kinabuhi,
: apan unsa may nakuha mo niini?
23: Ang tanan mong buhaton sa tibuok mong kinabuhi
: makahatag lamang kanimog labad sa ulo ug kagul-anan.
: Dili gani makapahulay ang imong hunahuna bisan sa gabii.
: Kini usab wala gayoy kapuslanan!
24: Busa ang labing maayong buhaton nato
: mao ang pagkaon ug pag-inom
: ug pagpahimulos sa tanan tang hinagoan,
: kay bisan gani kini hinatag man sa Dios.
25: Kinsa may naghatag kanimog pagkaon
: o nagtugot nga magpahimulos ka sa kinabuhi?
26: Kadtong gikahimut-an sa Dios hatagan niya ug kaalam, kahibalo ug kalipay,
: apan ang alaot nga mga makasasala patrabahuon niya,
: ug magtigom sila aron ang ilang hinagoan
: ihatag ngadto sa gikahimut-an sa Dios.
: Wala usab kini kapuslanan
: ug sama ra sa nagdakop ug hangin.