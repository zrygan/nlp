1: Ang Ginoo miingon kang Moises ug kang Aaron,
2: Kon ang usa ka tawo may hubag o butoy o nuka ug mahimo kining sanla, dad-a siya ngadto sa pari nga si Aaron o sa usa sa iyang mga anak.
3: Ang butoy niya susihon sa pari. Kon ang balhibo diha sa butoy naputi ug ang butoy nagpakita nga kini dili lamang kay diha ra sa panit kondili nagsukad gayod sa unod, sanla kini ug ipahibalo niya nga ang maong tawo hugaw.
4: Apan kon puti ang butoy diha sa iyang panit ug wala kini moabot sa unod kondili diha ra sa panit ug ang balhibo diha sa dapit nga gitugkan sa butoy wala maputi, ang masakiton lainon sa pari sulod sa pito ka adlaw.
5: Sa ikapitong adlaw, ang pari maghiling kaniya pag-usab. Kon sa iyang pagtan-aw ang butoy mao gihapon ug wala kini mokaylap, ang tawo lainon pag-usab sa pari sulod sa laing pito ka adlaw.
6: Sa ikapitong adlaw, ang pari maghiling kaniya pag-usab ug kon ang butoy mikupos na ug wala mokaylap, ipahayag sa pari nga siya hinlo ug kini nuka lamang. Human niini labhan niya ang iyang bisti ug siya hinlo na.
7: Apan kon mokaylap ang nuka sa iyang panit human siya makapahiling sa pari, kinahanglan mopahiling siyag usab sa pari.
8: Ug hilngon siya pag-usab sa pari. Kon ang nuka mikaylap sa ubang dapit, ipahibalo sa pari nga hugaw ang maong tawo kay sanla man kining sakita.
9: Kon ang usa ka tawo masakit ug sanla, dad-on siya ngadto sa pari.
10: Hilngon siya sa pari ug kon may hubag siya nga puti diha sa iyang panit nga nakapaputi sa balhibo ug nakita ang unod,
11: sanla kini nga dugay na kaayo nga diha sa iyang panit ug ang pari magpahibalo nga hugaw siya. Dili na siya lainon kay hugaw man siya.
12: Kon ang mga butoybutoy mitakboy sa tanang dapit sa panit gikan sa tiil hangtod sa ulo sa masakiton sumala sa makita sa pari,
13: ang pari maghiling kaniya ug kon makita nga nalukop sa butoybutoy ang lawas, ipahibalo sa pari nga ang tawo dili hugaw kay naputi man ang tanan.
14: Apan kon makita ang iyang unod hugaw siya.
15: Hilngon sa pari ang makita nga unod ug ipahibalo niya nga ang masakiton hugaw. Hugaw ang unod nga nakita kay sanla kini.
16: Apan kon ang unod maputi na usab, moadto siya sa pari
17: ug ang pari mohiling kaniya pag-usab. Kon ang mga butoybutoy naputi na, ang pari magpahibalo nga dili siya hugaw.
18: Kon ang usa ka tawo may hubag sa iyang panit sa lawas nga naayo na
19: ug sa nahimutangan sa hubag mitungha ang laing hubag nga puti o huboy nga puti nga may pagkapulapula, ipakita niya kini sa pari
20: ug ang pari mohiling niini. Kon makita niya nga kini miabot sa unod ug ang balhibo diha niini nangaputi, ipahibalo sa pari nga hugaw ang maong tawo kay may sakit siya nga sanla nga naggikan sa hubag.
21: Apan kon inighiling sa pari niini makita niya nga ang balhibo wala maputi ug dili kini dulot sa unod ug labot pa mikupos na, lainon siya sa pari sulod sa pito ka adlaw.
22: Kon mokaylap kini sa ubang dapit sa panit ipahibalo sa pari nga hugaw siya kay masakiton man siya.
23: Apan kon ang huboy niya magpabilin sa nahimutangan niini ug wala mokaylap sa ubang bahin, ulat lamang kini sa hubag busa ipahibalo sa pari nga dili siya hugaw.
24: O kon ang usa ka tawo may paso diha sa iyang lawas ug nakita ang unod niini ug pula-puti o puti ang bulok niini,
25: hilngon kini sa pari. Kon ang mga balhibo sa dapit nga mihuboy nangaputi ug ang mihuboy nagpakita nga kini dili lamang kay diha ra sa panit kondili miabot na sa unod, sanla kini nga mitungha sa paso ug ang pari magpahibalo nga hugaw ang maong tawo.
26: Apan kon inighiling sa pari niini, makita niya nga ang mga balhibo sa dapit nga mihuboy wala mangaputi ug ang mihuboy wala moabot sa unod kondili diha ra kutob sa panit ug kini usab mikupos na, lainon siya sa pari sulod sa pito ka adlaw.
27: Sa ikapitong adlaw, ang pari maghiling kaniya pag-usab ug kon makita niya nga mikaylap kini sa ubang bahin sa panit ipahibalo sa pari nga hugaw ang maong tawo kay sanla man kini.
28: Apan kon ang mihuboy wala mokaylap sa ubang bahin sa panit ug kini usab mikupos na, hubag lamang kini gikan sa paso. Busa ipahibalo sa pari nga dili siya hugaw kay ulat man lamang kini sa paso.
29: Kon ang usa ka lalaki o babaye may nuka sa iyang ulo o sa iyang suwang,
30: hilngon kini sa pari. Kon masusi niya nga dili lamang kay diha ra kini sa panit kondili miabot sa unod ug ang mga balhibo diha niini nangabulagaw ug halhag na, ipahibalo sa pari nga hugaw siya kay kining sakita sanla sa ulo o aping.
31: Kon inighiling sa pari niini makita niya nga diha ra kini sa panit kutob ug wala nay itom nga buhok diha niini, lainon siya sa pari sulod sa pito ka adlaw.
32: Sa pagka-ikapitong adlaw, hilngon siya sa pari ug kon makita nga wala kini mokaylap ug walay balhibo nga dalag diha niini ug nagpakita kini nga diha ra sa panit ug wala moabot sa unod,
33: balbasan niya ang iyang ulo apan dili niya iapil pagbalbas ang dapit nga may nuka. Unya lainon siya sa pari sulod sa laing pito ka adlaw.
34: Sa ikapitong adlaw, hilngon na usab sa pari ang nuka ug kon makita niya nga wala kini moabot sa unod ug wala usab mokaylap sa ubang bahin sa panit, ipahibalo sa pari nga dili siya hugaw. Unya labhan niya ang iyang bisti ug mahinlo siya.
35: Apan kon ang nuka mikaylap sa ubang bahin sa panit tapos siya kasultihi nga dili siya hugaw,
36: hilngon siya sa pari pag-usab. Kon makita niya nga mikaylap ang nuka sa ubang bahin sa panit, dili na kinahanglan nga mangita pa siyag mga bulagaw nga buhok kay ang tawong masakiton siguro na nga hugaw.
37: Apan kon maoy pagtan-aw sa pari nga ang nuka wala mokaylap ug nanubo na ang mga itom nga buhok diha niini, nagpasabot nga naayo na kini ug ang tawo hinlo na. Ang pari mag-isip kaniya nga hinlo na.
38: Kon ang usa ka lalaki o usa ka babaye may mga kabangkabang nga puti diha sa iyang panit,
39: hilngon siya sa pari. Kon makita nga ang mga kabangkabang luspad nga pagkaputi, ap-ap kini ug busa dili hugaw ang maong tawo.
40: Kon ang buhok sa usa ka tawo mangaibot ug maupaw siya, dili siya hugaw.
41: Kon mangaibot ang iyang buhok sa agtang ug maupaw kini, dili gihapon siya hugaw.
42: Apan kon may butoy nga bulok puti nga may pagkapula diha sa naupaw niyang agtang o ulo, sanla kini.
43: Sa ingon niini, hilngon siya sa pari ug kon ang butoy diha sa naupaw nga agtang o ulo bulok puti nga may pagkapula sama sa hitsura sa sanla sa panit,
44: gisanla siya ug busa hugaw. Kinahanglan nga ipahibalo sa pari nga hugaw siya. Ang sakit niya anaa sa iyang ulo.
45: Ang sanlahon kinahanglan nga magsul-ob ug gision nga bisti ug ipadunghay niya ang iyang buhok ug tabonan niya ang ibabaw niyang ngabil ug moingon siya sa kusog nga tingog, Hugaw ako! Hugaw ako!
46: Magpabilin siyang hugaw samtang anaa pa kaniya ang sakit. Ug kay hugaw man siya, magpuyo siya nga mag-inusara sa usa ka puloy-anan sa gawas sa kampo.
47: Kon sa usa ka bisti nga delana o lino may mipilit nga ingon sa agup-op
48: o kon ang agup-op anaa sa hinabol o ginansilyong delana o lino o diha sa panit o sa bisan unsang binuhat ug panit,
49: agup-op kini kon ang iyang bulok may pagkaberde o may pagkapula bisan diin kini motapot: sa bisti o sa hinabol o ginansilyong delana o lino o sa panit ba hinuon o sa bisan unsang binuhat ug panit ug kinahanglang ipahiling kini sa pari.
50: Ang pari maghiling niini ug ilain niya kini pagbutang sulod sa pito ka adlaw.
51: Human kini niya mahiling sa ikapitong adlaw ug makit-ang mitapot sa kaubang bahin sa bisti o sa hinabol o ginansilyong delana o lino, o sa panit sa hayop bisan unsa ang gamitan niini, agup-op kini nga grabi kaayo ug busa mahugaw ang butang nga gitaptan niini.
52: Tungod niini, sunogon niya ang maong bisti o hinabol o ginansilyong delana o lino o bisan unsang butang nga binuhat ug panit nga gitaptan niini kay kini agup-op nga grabi kaayo.
53: Apan kon inighiling sa pari niini makita niya nga wala kini mokaylap sa ubang bahin sa bisti o sa hinabol o ginansilyo nga panapton o sa bisan unsang butang nga binuhat gikan sa panit,
54: palabhan o pahugasan niya ang gitaptan niini ug ilain niya kini pagbutang sulod sa laing pito ka adlaw.
55: Human kini kalabhi hilngon na usab kini sa pari. Kon wala mausab ang kolor sa dapit nga gitaptan niini bisan pag wala kini mokaylap, hugaw kini busa kinahanglang sunogon sa walay pag-isip kon anaa ba kini sa atubangan o sa likod.
56: Apan kon inighiling sa pari niini makita niya nga nag-anam nag kapapas ang mitapot niini human kini malabhi o mahugasi, gision niya ang dapit sa bisti o sa panit o sa hinabol o ginansilyong panapton nga gitaptan niini.
57: Kon motungha kini pag-usab diha sa bisti o sa hinabol o ginansilyong panapton o sa bisan unsang butang nga binuhat gikan sa panit, makatakod gihapon kini busa kinahanglan nga sunogon ang gitaptan niini.
58: Apan kon kini nawala na sa bisti o sa hinabol o ginansilyong panapton o sa bisan unsang butang nga binuhat gikan sa panit human kini labhi kon hugasi, labhan o hugasan kini pag-usab ug kini isipon na nga hinlo.
59: Mao kini ang lagda bahin sa bisti nga nataptan sa agup-op, bisti man kini nga delana o lino o hinabol o ginansilyong panapton o bisan unsang butang nga binuhat gikan sa panit.