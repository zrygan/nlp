1: Ang bino makahimo kanimong sabaan ug buangbuang.
: Busa ang paghuboghubog binuang.
2: Kahadloki ang hari nga nasuko
: ingon sa imong pagkahadlok sa liyon nga nagngulob;
: ang paghagit sa iyang kasuko maoy pagpatay sa kaugalingon.
3: Gustog lalis ang mga buangbuang.
: Ang maayong buhaton mao ang paglikay kanila.
4: Ang mag-uuma nga tapolan kaayong modaro sa iyang uma sa panahon sa tingdaro
: dili makabaton bisag unsa sa panahon sa ting-ani.
5: Ang hunahuna sa usa ka tawo
: sama sa tubig diha sa lalom nga atabay,
: apan ang tawo nga maalamon makakalos niini.
6: Ang tagsatagsa ka tawo buot mopaila nga siya matinud-anon,
: apan kinsa may matarong?
7: Bulahan ang kabataan
: kon ang ilang amahan matarong ug dili limbongan.
8: Inighukom sa hari, maila niya ang daotan.
9: May makaingon ba gayod nga walay buling ang iyang tanlag
: ug gisalikway na niya ang iyang sala?
10: Gikasilagan sa Ginoo
: ang dili hustong mga timbangan ug taksanan.
11: Ang binuhatan sa usa ka bata
: magpakita kon kinsa siya;
: pinaagi niini makaila ka
: kon maayo ba siya ug matarong.
12: Ang Ginoo naghatag kanatog mata aron itan-aw
: ug dalunggan aron ipamati.
13: Pagpunayg katulog ug mapobre ka.
: Pagkugi ug makabaton kag daghang pagkaon.
14: Ang pumapalit kanunayng magbagulbol nga taas kaayo ang bili,
: apan inig-uli niya magpagarbo nga nakahangyo siya.
15: Ang mga pulong nga puno sa kaalam,
: sama ka bililhon sa bulawan, ug sa mga mahalong bato sa mga alahas.
16: Kon ang usa ka tawo magpataka ug garantiya
: sa utang sa usa ka dumuduong,
: kinahanglan nga igarantiya niya ang iyang kabtangan.
17: Ang imong linimbongan kapahimuslan mo
: sama sa lamian kaayong pagkaon,
: apan sa madugay o sa madali mahisama kini
: sa balas diha sa imong baba.
18: Pangitag maayong tambag ug molampos ka;
: ayaw pangahas pag-adto sa gubat kon wala kay maayong plano.
19: Ang usa ka tigpanglibak
: dili gayod makatago ug sikreto
: busa palayo sa tawong tabian.
20: Kon tunglohon mo ang imong mga ginikanan,
: matapos ang imong kinabuhi sama sa suga
: nga mapalong diha sa kangitngit.
21: Ang bahandi nga sayon rang naangkon
: dali rang gastohon.
22: Ayaw panganti ug panimalos sa usa ka daotang buhat.
: Salig sa Ginoo ug tabangan ka niya.
23: Kasilagan sa Ginoo
: ang dili hustong mga timbangan ug mga taksanan.
24: Ang Ginoo maoy nagbuot sa atong agian,
: busa unsaon man sa tawo pagkasabot sa dagan sa iyang kinabuhi?
25: Hunahunaa pag-ayo sa dili ka pa magsaad ug halad ngadto sa Dios
: kay tingalig magbasol ka unya.
26: Ang hari nga maalamon masayod kon kinsay daotan
: ug silotan niya sila sa walay kukaluoy.
27: Ang Ginoo naghatag kanatog hunahuna ug tanlag;
: dili kita makatago gikan sa atong kaugalingon.
28: Ang usa ka hari magpabilin sa gahom
: kon ang iyang pagdumala inubanan sa kaligdong
: katarong ug nahisubay sa kaangayan.
29: Ang garbo sa mga batan-on mao ang ilang kusog,
: apan ang korona sa mga tigulang mao ang mga uban diha sa ilang ulo.
30: Usahay kinahanglan makatilaw kita ug mapait nga kasinatian
: una pa kita magbag-o sa atong pamatasan.