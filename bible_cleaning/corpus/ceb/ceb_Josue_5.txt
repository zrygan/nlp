1: Ang tanang mga hari nga Amorihanon sa kasadpang bahin sa Jordan ug ang tanang mga hari nga Canaanhon nga didto daplin sa Dagat sa Mediteraneo nakabalita nga gipahubas sa Ginoo ang Jordan samtang nanabok niini ang katawhan sa Israel. Nangahadlok sila ug mitalaw sa mga Israelita.
2: Unya miingon ang Ginoo kang Josue, Paghimog mga kutsilyo gikan sa lag-it nga bato ug panulia ang mga Israelita.
3: Busa naghimo si Josue ug mga kutsilyo ug gituli sila didto sa Bungtod nga Tulianan.
4: Gibuhat niya kini tungod kay ang tanang mga lalaki nga husto nag edad sa pag-apil sa gubat sa pagbiya nila sa Ehipto nangamatay man didto sa kamingawan.
5: Kay bisan tuod tinuli na ang tanang lalaki nga namiya sa Ehipto, walay usa nga natuli sa natawo panahon sa pagpanaw nila sa kamingawan.
6: Ang katawhan sa Israel nagpanaw sa kamingawan sulod sa 40 ka tuig. Niining panahona ang tanang lalaki nga husto na sa kagulangon sa pagpakiggubat sa pagbiya nila sa Ehipto nangamatay tungod kay wala man sila mamati sa Ginoo . Giingnan sila sa Ginoo nga dili sila makakita sa tabunok ug tambok nga yuta nga iyang gisaad sa ilang katigulangan nga ihatag niya kanila.
7: Apan ang mga anak nila nga mipuli kanila wala matuli samtang nagpanaw sila sa kamingawan. Kining bag-ong kaliwatan maoy gituli ni Josue.
8: Human sa pagpanuli, nagpabilin sa kampo ang tibuok katawhan hangtod nga nangaayo ang ilang samad.
9: Ug ang Ginoo miingon kang Josue, Karong adlawa giwagtang ko ang inyong pagkatinamay ingon nga mga ulipon sa Ehipto. Busa kadtong dapita ginganlag Gilgal hangtod karon.
10: Samtang ang mga Israelita nagkampo sa Gilgal sa patag nga kasikbit sa Jerico, gihimo nila ang Kasaulogan sa Pagsaylo sa ika-14 nga adlaw sa bulan.
11: Sa pagkasunod adlaw nangaon silag pagkaon nga abot sa Canaan: sinangag nga trigo ug pan nga walay patubo.
12: Unya mihunong pag-ulan ug mana ug wala na makabaton niini ang mga Israelita. Sugod niadtong tuiga nagkaon na silag pagkaon nga abot sa Canaan.
13: Sa duol na si Josue sa Jerico, nakakita siyag tawo nga nagbarog sa atubangan niya nga nagbitbit ug espada. Miduol si Josue kaniya ug nangutana, Sundalo ka ba namo o kaaway?
14: Mitubag ang tawo, Dili ako sundalo ninyo o kaaway. Ania ako ingon nga pangulo sa kasundalohan sa Ginoo .
: Ug mihapa si Josue aron pagsimba ug miingon siya, Andam ako sa pag-alagad kanimo. Unsa bay ipabuhat mo kanako?
15: Ug giingnan siya sa pangulo sa kasundalohan sa Ginoo , Huboa ang imong sandalyas kay ania ka sa yuta nga balaan. Ug gituman ni Josue ang gipabuhat kaniya.