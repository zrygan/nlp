1: Sa panahon nga si Ahaz nga anak ni Jotam ug apo ni Uzias maoy naghari sa Juda, misulong sa Jerusalem si Rezin nga hari sa Siria ug si Peka nga anak ni Remalias nga hari sa Israel apan wala nila mabuntog ang Jerusalem.
2: Sa pagkabalita sa hari sa Juda nga ang kasundalohan sa Siria misulod sa Israel, nalisang siya ug ang iyang katawhan ug nangurog sila sama sa kakahoyan sa lasang nga gihuros sa hangin.
3: Ug miingon ang Ginoo kang Isaias, Lakaw, uban sa imong anak nga si Shearjashub ug sugata si Ahaz didto tumoy sa kanal sa tubig sa ibabaw nga linaw duol sa dalan paingon sa uma nga ginganlag Uma sa Maglalaba.
4: Ingna si Ahaz, Pagbantay ug ayaw kahadlok sa kasuko ni Hari Rezin ug ni Hari Peka kay sila sama lamang sa aso sa duha ka agipo nga nagkapalong na.
5: Naglarawg mangil-ad batok kanimo ang Siria ug ang Israel. Nag-ingon sila,
6: Sulongon ta ang Juda, lisangon ta kini ug buntogon aron maato ug paharion ta didto ang anak ni Tabeel.
7: Tungod niini nag-ingon ang Ginoong Dios
: Dili gayod kini mahitabo.
8: Kay ang Siria sama ra ka huyang sa Damasco nga iyang ulohang siyudad,
: ug ang Damasco sama ra ka huyang ni Rezin.
: Mahitungod sa Israel, 65 ka tuig gikan karon
: mabungkag kini ug dili na mahimong nasod.
9: Ang Israel sama ra ka huyang sa iyang ulohang siyudad nga mao ang Samaria,
: ug ang Samaria sama ra ka huyang kang Hari Peka.
: Kon dili ka motuo,
: dili ka gayod molungtad.
10: Misulti pag-usab ang Ginoo kang Ahaz,
11: Pangayog timailhan sa Ginoo nga imong Dios bisag kini adto sa kinahiladman sa Seol o sa kinatumyan sa langit.
12: Apan miingon si Ahaz, Dili ako mangayo ug dili ko sulayan ang Ginoo .
13: Ug miingon si Isaias, Pamati, O mga kaliwat ni David! Dili pa ba igo ang inyong pagsulay sa pasensiya sa tawo nga inyo na man usab nga sulayan ang pasensiya sa Dios?
14: Busa ang Ginoo gayod maoy mohatag kaninyog timaan ug kini mao ang usa ka batan-ong dalaga nga manamkon ug manganak ug usa ka batang lalaki ug nganlan siyag Immanuel.
15: Sa panahon nga maantigo na siyang moila sa maayo ug sa daotan ang iyang pagkaon gatas ug dugos.
16: Bisan sa dili pa moabot kining higayona, ang mga yuta niadtong duha ka hari nga naghulga kanimo mahimong biniyaan.
17: Padad-an ka sa Ginoo ug mga kalisdanan nga wala mo pa mahiagomi sukad pa sa adlaw nga ang Israel mibulag sa Juda. Ipatagamtam kini sa Ginoo kanimo pinaagi sa hari sa Asiria.
18: Niadtong adlawa taghoyan lamang sa Ginoo ang mga Ehiptohanon ug moanhi sila daw mga langaw gikan sa Suba sa Nilo. Ang mga taga-Asiria moanhi usab daw mga ligwan
19: ug mopuyo diha sa habog nga mga pangpang ug diha sa mga lungag sa mga bato ug magpuyo usab sila sa mga sampinit ug diha sa tanang mga sibsibanan.
20: Niadtong adlawa ang Ginoo magsuhol ug manunupi gikan sa unahan sa Suba sa Eufratesang hari sa Asirianga magdala ug labaha ug kiskisan niya ang buhok sa inyong ulo, ang balhibo sa inyong lawas ug mga bungot.
21: Niadtong adlawa bisan lamang ang magbuhig bayeng baka ug duha ka buok karnero
22: dili gayod kabsag gatas. Kay ang tanang tawo nga mahibilin sa nasod may keso ug dugos man nga makaon.
23: Niadtong adlawa mahimo lamang kasampinitan ang dapit nga kaniadto gitamnan ug linibo ka paras nga mobilig 12 ka kilo nga plata.
24: Tungod kay wala na may laing manurok kondili mga sampinit ug mga tunok, mao na lay mangadto didto ang mga mangangayam.
25: Ang tanang mga bungtod nga kaniadto kanunay nga gibugwal, mapuno na sa mga sampinit ug tunok. Mga baka ug karnero na lang ang magsuroysuroy sa tibuok yuta ug mahadlok na kamong moadto didto.