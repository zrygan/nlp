1: Ang tulo ka tawo wala na motubag kang Job kay miinsistir man gayod siya nga dili siya sad-an.
2: Apan si Elihu wala gayod makapugong sa iyang kasuko kay wala man moangkon si Job sa iyang sala ug ang Dios hinuon maoy iyang gibasol. Si Elihu anak ni Baracel nga kaliwat ni Buz ug sakop sa banay ni Ram.
3: Nasuko usab siya sa tulo ka higala ni Job kay bisan tuod ug gipadayag na nila nga sayop si Job wala gayod sila makatubag kang Job.
4: Tungod kay si Elihu man ang kinamanghoran kanila, naghulat siya hangtod nga mahuman silag sulti.
5: Apan sa dihang nakita niya nga wala makatubag kang Job ang tulo niya ka higala, nasuko siya
6: ug miingon
: Batan-on pa ako ug kamo tigulang na,
: busa nagpanuko ako pagpadayag sa akong hunahuna nganha kaninyo.
7: Nakaingon ako nga kamo ang angay nga mosulti
: ug magpaambit sa inyong kaalam kay kamo tigulang na man.
8: Apan ang espiritu sa Dios nga Labing Gamhanan
: maoy mohatag sa kaalam.
9: Dili ang pagkatigulang maoy makahimong maalamon sa tawo
: o ang edad pag-ila sa matarong.
10: Busa karon pamati kamo kanako kay mosulti ako.
11: Mapailubon akong namati kaninyo
: ug naghulat samtang nangita kamo sa maalamong mga pulong.
12: Labihan kong pamati kaninyo apan napakyas kamo;
: wala kamo makapakita nga sayop ang gisulti ni Job.
13: Unsaon man ninyo pag-ingon nga maalamon kamo?
: Ang Dios maoy motubag kang Job kay napakyas man kamo.
14: Kamoy gisultihan ni Job, dili ako;
: apan dili gayod ako motubag sama sa inyong tinubagan.
15: Job, wala sila makatubag kanimo
: kay wala man gayod silay ikatubag.
16: Magpaabot ba gihapon ako nga nagpakahilom na man sila?
: Nagbarog sila diha nga wala nay ikasulti.
17: Karon ako nay motubag
: ug mosulti kanimo sa akong hunahuna.
18: Dili na gayod ako makapugong pagsulti;
: kinahanglan mosulti gayod ako.
19: Kon dili ako pasultihon,
: mobuto ako sama sa sudlanang panit nga puno sa bag-ong bino.
20: Dili na gayod ako makapugong, kinahanglan mosulti gayod ako.
21: Wala akoy dapigan kaninyo
: dili ko kamo ulog-ulogan.
22: Dili ako mahibalong mopalapala,
: kay silotan gayod ako sa Dios kon buhaton ko kini.