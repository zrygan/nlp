1: Nagpakitambag si David sa mga pangulo sa tinaglibo, sa tinaggatos ug sa tanang kadagkoan sa Israel.
2: Unya giingnan niya ang nagkatigom nga katawhan sa Israel, Kon inyong gihunahuna nga maayo ug kon kabubut-on sa Ginoo nga atong Dios, magsugo kitag mga tawo aron paanhion ang atong kaigsoonan sa tibuok Israel lakip ang kaparian ug mga Levita nga atua magpuyo sa mga siyudad nga may mga pasibsibanan.
3: Unya dad-on nato balik dinhi ang Sudlanan sa Kasabotan sa Dios.
4: Ang tanan miuyon niini kay gikahimuot man nila ang maong plano ni David.
5: Busa gitigom ni David ang tibuok Israel sukad sa Sihor sa Ehipto hangtod sa Agianan sa Hamat aron dad-on ang Sudlanan sa Kasabotan sa Dios gikan sa Kiriatiarim.
6: Ug si David ug ang tibuok Israel miadto sa Baala nga mao ang Kiriatiarim nga sakop sa Juda aron pagkuha sa Sudlanan sa Kasabotan sa Dios nga nagdala sa ngalan sa Ginoo nga naglingkod ibabaw sa kerubin.
7: Gidala nila ang Sudlanan sa Kasabotan diha sa usa ka bag-ong karomata gikan sa balay ni Abinadab. Si Uza ug si Ahio maoy nagmaniho sa karomata.
8: Ug si David ug ang tibuok Israel naglipay pag-ayo atubangan sa Dios sa Israel uban sa mga awit dinuyogan sa lira, alpa, tambor, piyangpiyang ug mga trumpeta.
9: Unya sa pag-abot nila sa giukanan ni Quidon, gigunitan ni Uza ang Sudlanan kay natumba man ang baka nga nagguyod niini.
10: Apan misilaob ang kasuko sa Ginoo batok kang Uza ug gipatay niya si Uza dihadiha.
11: Nasuko si David tungod sa silot nga gipahamtang sa Ginoo kang Uza ug ginganlan ang maong dapit ug Perez Uza hangtod karon.
12: Nahadlok si David sa Dios niadtong adlawa ug miingon, Unsaon ko pagdala ang Sudlanan sa Kasabotan sa Dios ngadto sa amo?
13: Busa wala na lang dad-a ni David ang Sudlanan ngadto sa iyang siyudad. Iya hinuon kining gihatod ngadto sa balay ni Obed-edom nga taga-Gat.
14: Nagpabilin didto ang Sudlanan sa balay ni Obed-edom sulod sa tulo ka bulan ug gipanalanginan sa Ginoo ang panimalay ni Obed-edom lakip ang tanan nga iyaha.