1: Alaot kadtong miadto sa Ehipto aron sa pagpakitabang
: sa nagsalig sa kadaghan sa ilang mga kabayo,
: ug sa kadaghan sa ilang mga karwahi
: ug sa gahom sa ilang mga sundalo,
: inay sa Balaang Dios sa Israel
: aron mangayo kaniyag tabang!
2: Maalamon ang Dios
: ug may gahom sa pagpahamtang ug katalagman,
: ug dili gayod mobakwi sa iyang gisulti.
: Makigbatok siya sa mga tawong daotan
: ug niadtong nanalipod kanila.
3: Ang mga Ehiptohanon tawo lamang ug dili Dios;
: ang ilang mga kabayo mananap ug dili espiritu.
: Inigbakyaw sa Ginoo sa iyang kamot,
: mangatumba sila ingon man ang ilang gitabangan
: ug mangamatay silang tanan.
4: Nag-ingon ang Ginoo kanako,
: Sama sa liyon nga magngulob kon makatukob
: ug dili mahadlok sa singgit ug kabanha sa mga magbalantay sa karnero nga magpanon sa pagdasdas kaniya,
: walay makapugong kanako sa pagpanalipod sa Bukid sa Sion
: kay ako mao ang Ginoo nga Labing Gamhanan.
5: Ug sama sa langgam nga nanalipod sa iyang mga piso,
: ako, ang Ginoo nga Labing Gamhanan,
: manalipod sa Jerusalem aron pagluwas niini.
6: Ang Dios miingon, O katawhan sa Israel, nakasala kamo batok kanako kay inyo man akong gisupak. Apan karon, balik ngari kanako!
7: Niadto unyang adlawa isalikway ninyong tanan ang inyong mga diosdios nga plata ug bulawan nga inyong gibuhat tungod sa inyong pagkamasupilon.
8: Unya pamatyon ang mga taga-Asiria sa espada nga dili iya sa tawo,
: ug mokagiw sila ug ulipnon ang ilang mga batan-ong sundalo.
9: Tungod sa kalisang modagan ang ilang hari,
: ug biyaan sa mga opisyal ang ilang bandila sa gubat.
: Mao kini ang giingon sa Ginoo nga gisimba didto sa Jerusalem,
: diin may kalayo nga nagsiga kanunay aron pagsunog sa mga halad.