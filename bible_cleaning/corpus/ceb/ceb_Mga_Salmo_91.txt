1: Ang modangop sa Labing Halangdon,
: ang magpabiling ubos sa pagbantay sa Labing Gamhanan,
2: makaingon sa Ginoo ,
: Ikaw ang akong manlalaban ug tigpanalipod,
: ikaw ang akong Dios, ug kanimo nagsalig ako.
3: Gikan sa tanang katalagman nga wala mo hisayri,
: ilikay ka gayod niya ingon man sa tanang sakit nga makamatay.
4: Tabonan ka niya sa iyang mga pako
: ug dili ka gayod maunsa ubos sa iyang pag-atiman.
: Ang iyang pagkamaunongon manalipod ug magbantay kanimo.
5: Dili ka unya mahadlok sa mga katalagman sa kagabhion
: o sa mga udyong nga naghadyong panahon sa adlaw
6: o sa mga sakit nga mohampak diha sa kangitngit
: o sa kadaotan nga molaglag panahon sa adlaw.
7: Mahimong mangapukan ang usa ka libo diha sa imong kiliran,
: napulo ka libo libot kanimo
: apan dili ka gayod maunsa.
8: Makita mo unya unsaon pagsilot ang mga daotan.
9: Kay gihimo mo mang dalangpanan ang Ginoo ,
: ang Labing Halangdon nga imong tigpanalipod,
10: walay katalagman nga modangat kanimo
: ug walay kadaot nga moabot duol sa imong puloy-anan.
11: Pabantayan ka sa Dios sa iyang mga anghel
: aron pagpanalipod kanimo bisag asa ka paingon.
12: Sapwangon ka nila sa ilang mga kamot
: aron dili maunsa sa mga bato ang imong mga tiil.
13: Tumban mo ang mga liyon ug mga bitin,
: mga mapintas nga liyon ug mga bitin nga malala.
14: Ang Dios nag-ingon, Luwason ko kadtong nahigugma kanako,
: ug panalipdan ko kadtong miila sa akong ngalan.
15: Sa dihang sangpiton ako nila, tubagon ko sila.
: Mag-uban ako kanila sa dihang sila anaa sa kalisdanan.
: Luwason ko sila ug pasidunggan.
16: Gantihan ko silag taas nga kinabuhi
: ug luwason ko gayod sila.