1: Ang Israel sama sa paras nga himunga.
: Sa dihang midaghan ang bunga niini,
: midugang usab siya pagpamuhat ug mga halaran;
: sa pag-uswag sa iyang nasod,
: gipanindotan usab niya ang iyang mga haliging sagrado.
2: Malimbongon ang ilang kasingkasing;
: kinahanglang antuson nila ang silot tungod sa ilang sala,
: kay dugmokon sa Dios ang ilang mga halaran
: ug ang ilang mga haliging sagrado.
3: Unya makaingon sila,
: Kami walay hari kay wala man namo kahadloki ang Ginoo .
: Unsa man say kapuslanan sa hari alang kanato?
4: Mga pulong lamang nga walay unod ang ilang gilitok;
: ug wala nila hatagig bili ang ilang mga panaad;
: busa ang kastigo miabot kanila,
: sama sa makahilong sagbot nga nanurok sa tudling sa kaumahan.
5: Nangurog ang mga tawo sa Samaria,
: tungod kay gikuha ang bulawang baka gikan sa Bet-aben.
: Tungod niini, maghilak ang iyang katawhan,
: ug hilakan usab kini sa mga pari sa mga diosdios;
: hilakan nila ang himaya niini nga nawala.
6: Ang maong baka sa Bet-aben dad-on ngadto sa Asiria,
: ingon nga gasa alang sa gamhanang hari.
: Maulawan ang Israel tungod sa tambag nga iyang gisunod.
7: Mahanaw ang hari sa Samaria,
: daw sinapsap sa kahoy nga naglutaw sa tubig.
8: Gun-obon ang mga halaran sa Aben,
: nga maoy nakaangin sa Israel sa pagpakasala.
: Sa ilang mga halaran manubo ang mga tunok ug mga sagbot,
: ug unya moingon sila sa mga bukid, Taboni kami,
: ug ngadto sa kabungtoran moingon, Tumpagi kami.
9: Ang Ginoo miingon,
: Nakasala ang katawhan sa Israel sukad pa sa Gibeah,
: ug nagpadayon sila sa pagpakasala.
: Busa maabtan gayod silag gubat didto sa Gibeah.
10: Sulongon ko sila aron silotan tungod sa ilang mga sala;
: pasulongon ko ang kanasoran batok kanila,
: ug kastigohon ko sila tungod sa hilabihan nilang pagpakasala.
11: Ang Efraim kaniadto sama sa usa ka dumagang baka nga gibansay sa paggiok,
: ug wala ko sangonig yugo ang iyang nindot nga liog,
: apan karon sangonan ko siyag yugo.
: Padarohon ko ang Juda
: ug si Jacob maoy mobungkag sa tibugol nga dinaro.
12: Sultihan ko sila, Daroha ang inyong uma,
: ug ipugas ang binhi sa katarong,
: aron maani ninyo ang bunga sa gugma nga walay paglubad.
: Panahon na nga pangitaon ninyo ako, ang Ginoo ,
: aron ipaulan ko kaninyo ang kaluwasan.
13: Gipugas ninyo ang kangil-ad
: busa inyong naani ang pagdaugdaog
: ug ang bunga sa mga bakak
: maoy inyong nakaon!
: Kay nagsalig man kamo sa mga karwahi
: ug sa kadaghan sa inyong mga sundalo,
14: moabot kaninyo ang kasamok sa gubat,
: ug panlumpagon ang inyong mga kota.
: Mahisama unya kini sa pagguba ni Salman sa Bet-arbel panahon sa gubat,
: diin ang mga inahan gipangwataswatas ingon man ang ilang mga anak.
15: Mahitabo usab kini kanimo, O Betel,
: tungod sa imong pagkadaotan.
: Sa pagsugod gayod sa gubat ang hari sa Israel mamatay.