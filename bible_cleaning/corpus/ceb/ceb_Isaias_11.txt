1: Ang harianong kaliwatan ni David nahisama sa usa ka kahoy nga giputol. Apan sama nga ang tuod manalingsing, motungha usab ang usa ka bag-ong hari gikan sa kaliwatan ni David.
2: Ang Espiritu sa Ginoo maanaa kaniya
: ug mohatag kaniyag kaalam
: ug kahibalo ug katakos sa pagmando sa iyang katawhan.
: Mahibaw-an niya ang kabubut-on sa Ginoo
: ug magbaton siyag kahadlok ug pagtahod kaniya
3: ug malipay siya sa pagsugot kaniya.
: Dili siya maghukom sumala sa iyang makita
: o pinasikad sa iyang madungog.
4: Hukman hinuon niya sa katarong ang mga kabos,
: ug hatagan niya sa hustisya ang mga walay ikapanalipod sa ilang kaugalingon.
: Pinaagi sa iyang sugo, silotan ang katawhan
: ug mamatay ang mga tawong daotan.
5: Mandoan niya ang iyang katawhan
: pinasubay sa hustisya ug katarong.
6: Magtipon na pagpuyo ang lobo ug ang nating karnero,
: ang nating kanding ug ang liyopardo,
: ang liyon ug ang nating baka,
: ug gamayng bata ang maggiya kanila.
7: Maghigalaay ang baka ug ang oso
: ug magdulog ang ilang mga anak;
: ang liyon magkaon na lag dagami sama sa baka.
8: Ang batang masuso magdula diha sa pinuy-anan sa halas nga malala,
: ug ang batang linutas mokuot sa lungib sa bitin.
9: Dili na sila magpinatyanay didto sa balaang bukid sa Dios,
: kay ang kahibalo sa Ginoo molukop man sa tibuok kalibotan
: sama sa tubig sa kadagatan.
10: Niadto unyang panahona ang hari nga kaliwat ni David mahimong ilhanan alang sa tanang katawhan. Ang kanasoran modangop kaniya ug mapuno sa himaya ang iyang puloy-anan.
11: Niadto unyang panahona gamiton na usab sa Ginoo ang iyang gahom aron pagtigom sa nahibilin niyang katawhan nga atua sa Asiria, sa Ehipto, sa Patros, sa Etiopia, sa Elam, sa Babilonia, sa Hamat ug sa mga pulo.
12: Iisa niya ang usa ka bandila aron masayod ang kanasoran
: nga tigumon niya ang mga sinalikway nga katawhan sa Israel
: ug ang nagkatibulaag nga katawhan sa Juda gikan sa upat ka suok sa kalibotan.
13: Dili na masina ang Israel
: ug mangamatay kadtong magsamok sa Juda.
: Dili na masina ang Israel sa Juda
: ug dili na samukon sa Juda ang Israel.
14: Sulongon hinuon nila ang Filistia didto sa kasadpan,
: ug ilang buntogon ang katawhan sa sidlakan.
: Mailog nila ang Moab ug ang Edomea,
: ug mag-alagad kanila ang katawhan sa Ammon.
15: Pahubason sa Ginoo ang dagat sa Ehipto pinaagi sa init nga hangin,
: magbilin lamang siyag pito ka sapa,
: aron makatabok nga maglakaw ang katawhan.
16: Mag-andam siyag lapad nga dalan nga agian sa nahibilin niyang katawhan gikan sa Asiria,
: sama nga may giagian ang katawhan sa Israel sa ilang pagbiya sa Ehipto.