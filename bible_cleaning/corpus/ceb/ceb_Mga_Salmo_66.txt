1: Dayga ang Dios, O tibuok kalibotan,
: pinaagi sa singgit sa kalipay!
2: Awita ninyo ang himaya sa iyang ngalan;
: halari siyag mahimayaong pagdayeg!
3: Sultihi ninyo ang Dios,
: Pagkakahibulongan sa imong mga buhat!
: Gamhanan ka kaayo
: busa ang imong mga kaaway mahadlokong nagyukbo kanimo.
4: Ang tibuok kalibotan nagsimba kanimo;
: nag-awit silag pagdayeg alang kanimo,
: nag-awit silag pagdayeg alang sa imong ngalan.
5: Ngari kamo ug tan-awa ang gibuhat sa Dios,
: ang katingalahan niyang mga buhat taliwala sa katawhan!
6: Gipamala niya ang dagat;
: ang atong mga katigulangan naglakaw pagtabok sa suba.
: Didto naglipay kita sa gibuhat niya.
7: Pinaagi sa iyang gahom
: naghari siya hangtod sa kahangtoran,
: ug gibantayan niya ang kanasoran.
: Masanta gayod ang mga morebelde kaniya!
8: O mga katawhan, dayga ninyo ang atong Dios,
: ug ipalanog ang inyong pagdayeg kaniya!
9: Iya kitang giampingan
: ug wala siya motugot nga mapukan kita.
10: Gisulayan mo kami, O Dios,
: gisulayan mo kami
: sama sa plata nga gihimong lunsay pinaagi sa kalayo.
11: Mitugot ka nga malit-ag kami,
: ug gihatagan mo kamig bug-at nga mga palas-anon.
12: Gipayatakyatakan mo kami sa among mga kaaway,
: ug miagi kami sa kalayo ug lunop,
: apan karon gidala mo kami sa dapit nga luwas sa kakuyaw.
13: Magdala akog mga halad nga sunogon diha sa imong balay.
: Ihalad ko kanimo ang akong gisaad,
14: kadtong gisaad ko kanimo sa panahon sa akong kalisdanan.
15: Maghalad akog mga pinatambok nga hayop;
: magsunog ako diha sa halaran ug mga torong karnero, baka ug kanding.
: Ang ilang aso humot kaayo.
16: Ngari kamong tanan nga nagpasidungog sa Dios,
: pamati ug suginlan ko kamo sa iyang gibuhat alang kanako.
17: Nagpakitabang ako kaniya
: ug gidayeg ko siya pinaagi sa akong baba.
18: Kon gitipigan ko pa ang akong mga sala,
: dili unta mamati kanako ang Ginoo.
19: Apan namati gayod kanako ang Dios
: ug gidungog niya ang akong pag-ampo.
20: Daygon ko ang Dios,
: kay gitagad man niya ang akong pangaliya
: ug nagpabilin kanako ang iyang gugma nga walay paglubad.