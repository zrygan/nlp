1: Kon may usa ka propeta o tighubad sa mga damgo nga moanha kaninyo ug magsangyaw bahin sa usa ka milagro o kahibulongang butang
2: ug matinuod ang milagro o kahibulongang butang nga iyang gibalita ug kon moingon siya, Mangadto kita sa laing mga dios ug mag-alagad kita kanila bisag wala ninyo kini hiilhi,
3: ayaw siya tagda kay ang Ginoo nga inyong Dios nagsulay lamang kaninyo aron masuta niya kon nahigugma ba gayod kamo kaniya sa bug-os ninyong kasingkasing ug kalag.
4: Alagari ang Ginoo nga inyong Dios ug kahadloki siya. Tumana ang iyang mga sugo ug patalinghogi siya. Simbaha siya ug ayaw pagbulag kaniya.
5: Apan patya ang maong propeta o tighubad sa mga damgo kay ang gisulti niya supak sa Ginoo nga inyong Dios nga maoy nagkuha kaninyo gikan sa Ehipto ug nagluwas kaninyo gikan sa kaulipnan. Ang maong propeta o tighubad sa mga damgo buot mopahisalaag kaninyo aron mahimulag kamo sa kabubut-on sa Ginoo nga inyong Dios. Kinahanglan nga puohon ninyo ang maong daotang buhat.
6: Bisan ang inyong igsoon kon ang anak sa imong inahan o ang inyong anak o ang inyong asawa o suod nga higala modani kaninyo sa tago sa pagsimba sa ubang mga dios nga wala ninyo ug sa inyong katigulangan simbaha,
7: sa mga dios sa mga tawo nga nagpuyo duol kaninyo o sa mga dios nga atua sa layo,
8: ayaw padani ug ayaw pamati kaniya! Ayaw siya kaluy-i o panalipdi.
9: Patya siya! Kinahanglan nga kamo maoy unang mobakyaw sa inyong kamot aron sa pagpatay kaniya ug moduyog kaninyo ang tibuok nasod.
10: Batoa siya kay naninguha man siya sa pagpahilayo kaninyo gikan sa Ginoo , ang Dios nga nagkuha kaninyo gikan sa Ehipto diin naulipon kamo.
11: Makabalita niini ang tibuok Israel ug mahadlok sila. Dili na gayod sila magbuhat ug kangil-ad nga sama niini.
12: Kon makabalita kamo nga sa lungsod nga inyong gipuy-an nga gihatag kaninyo sa Ginoo nga inyong Dios,
13: may mga walay hinungdan nga mga tawo nga mopahisalaag sa mga lumolupyo sa ilang lungsod sa pagsimbag laing mga dios nga wala ninyo simbaha kaniadto,
14: kinahanglan nga magpakisayod kamo ug susihon ninyo kon tinuod ba kini. Kon masuta ninyo nga tinuod kini,
15: hutda ninyog patay ang mga lumolupyo sa lungsod lakip ang mga kahayopan niini.
16: Kinahanglan nga tigumon ninyo ang tanang bahandi sa maong lungsod diha sa taliwala sa plasa sa lungsod ug unya sunoga ang tibuok lungsod ug ang tanang kabtangan niini ingon nga halad alang sa Ginoo nga inyong Dios. Kinahanglan nga gun-obon kini ug dili na gayod tukoron pag-usab.
17: Ayaw kamo pagbilin ug bisan unsa nga gihukman na nga laglagon aron mahupay ang tumang kasuko sa Ginoo ug kaluy-an kamo niya ug padaghanon sumala sa gisaad niya sa inyong mga katigulangan.
18: Buhaton niya kini kon tumanon ninyo ang mga sugo sa Ginoo nga inyong Dios nga gihatag ko karon kaninyo.