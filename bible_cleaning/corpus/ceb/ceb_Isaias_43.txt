1: Apan karon mao kini ang giingon sa Ginoo , nga maoy nagbuhat kanimo, O Jacob,
: ug nag-umol kanimo, O Israel
: Ayaw kahadlok kay gilukat ko na ikaw;
: gipili ko ikaw ug ikaw akoa na.
2: Mag-uban ako kanimo iniglatas mo sa katubigan,
: ug dili ka malumos inigtabok mo sa mga suba;
: inig-agi mo sa kalayo dili ka mapaso
: o lamyon sa siga niini.
3: Kay ako ang Ginoo nga imong Dios,
: ang Balaang Dios sa Israel maoy nagluwas kanimo.
: Gitugyan ko ang Ehipto ingon nga lukat kanimo,
: ang Etiopia ug ang Seba ingon nga ilis kanimo.
4: Gimahal ko ikaw,
: gipasidunggan ug gihigugma;
: naghatag akog mga tawo tumbas sa imong kinabuhi.
5: Busa ayaw kahadlok kay nag-uban ako kanimo;
: kuhaon ko ang imong kaliwat gikan sa sidlakan
: ug sa kasadpan ug tigumon ko kamo;
6: ingnon ko ang amihanan,
: Ihatag sila kanako
: ug sultihan ko ang habagatan,
: Ayaw silag pugngi;
: dad-a ang akong mga anak gikan sa halayo
: ug sa kinasuokan sa kalibotan;
7: sila ang akong katawhan nga pinili;
: gibuhat ko sila alang sa akong himaya.
8: Ang Dios miingon,
: Paanhia ang akong katawhan nga may mata apan dili makakita,
: may dalunggan apan dili makadungog!
9: Papundoka ang tanang kanasoran
: ug patigoma ang katawhan.
: Kinsa sa ilang dios ang makatagna sa umaabot,
: ug makasaysay sa mga nanghitabo?
: Padad-a sila sa ilang mga saksi
: aron pagmatuod nga husto sila;
: papamatia sila ug pasultiha nga tinuod kini.
10: Katawhan sa Israel, kamo mao ang akong mga saksi
: ug mga alagad nga akong gipili,
: aron makaila kamo ug motuo kanako
: ug makasabot nga ako ray Dios.
: Walay dios nga una kanako o may lain pa sunod kanako.
11: Ako ug ako lamang mao ang Ginoo
: ug walay laing manluluwas gawas kanako.
12: Akoy nagpahayag,
: nagluwas ug nagsangyaw,
: dili laing dios,
: ug kamo maoy akong mga saksi.
13: Ako mao ang Dios
: ug ako Dios gayod sa tanang panahon;
: walay makalikay sa akong gahom;
: walay makapugong bisan unsay akong buhaton.
14: Mao kini ang giingon sa Ginoo , ang inyong manunubos, ang balaang Dios sa Israel
: Aron pagluwas kaninyo,
: ipasulong ko ang Babilonia
: ug panggub-on ko ang mga ganghaan sa siyudad,
: ug ang panaghugyaw sa mga Caldeanhon mahimong pagminatay.
15: Ako mao ang Ginoo , ang inyong balaang Dios,
: ang nagbuhat kaninyo, O katawhan sa Israel;
: ako ang inyong hari.
16: Mao kini ang giingon sa Ginoo nga maoy naghimog dalan diha sa dagat,
: ug naghimog agianan diha sa lalom nga katubigan,
17: nga maoy naglaglag sa mga karwahi,
: sa mga kabayo ug sa mga sundalo;
: nangapukan sila ug dili na makatindog;
: gipalong sila sama sa pabilo.
18: Apan ang Dios miingon,
: Ayaw na hinumdomi ang nangagi
: ug ayaw pagpabilin diha sa mga butang sa karaang panahon.
19: Karon, magbuhat ako ug bag-ong butang;
: karon dayon motungha kini ug makita ninyo.
: Maghimo akog dalan didto sa kamingawan
: ug mga suba didto sa diserto.
20: Pasidunggan ako sa mga ihalas nga mga mananap,
: mga lobo ug mga abistros,
: kay padagaydayon ko ang tubig didto sa kamingawan
: ug ang mga suba didto sa diserto,
: aron imnon sa pinili kong katawhan,
21: ang katawhan nga akong giumol alang sa akong kaugalingon
: aron daygon nila ako.
22: Ang Dios miingon,
: Apan wala ka magsimba kanako, O Jacob;
: hinunoa gipul-an ka kanako, O Israel!
23: Wala ka maghalad kanako ug mga karnero
: ingon nga halad sinunog;
: wala mo ako pasidunggi ug halad nga mga mananap.
: Wala ko ikaw pangayoi ug mga halad o insenso.
24: Wala mo ako halarig insenso
: o gitagbaw sa tambok sa imong mga halad-sinunog.
: Apan gisamok mo hinuon ako sa imong mga sala ug kalapasan.
25: Apan ako mismo maoy nagpala sa imong mga sala tungod ug alang kanako,
: ug dili ko na gayod kini hinumdoman.
26: Maghusay kita;
: ipahayag ang imong sumbong ug ipakita nga dili ka sad-an!
27: Nakasala ang imong katigulangan
: ug misukol kanako ang imong mga pangulo.
28: Gipasipalahan sa imong kadagkoan ang akong templo,
: busa gitugyan ko si Jacob ngadto sa kalaglagan ug kaulawan.