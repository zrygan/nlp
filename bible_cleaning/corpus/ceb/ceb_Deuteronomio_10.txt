1: Unya miingon ang Ginoo kanako, Pagtabas ug duha ka papan nga bato sama sa unang duha ka papan ug tungas ngari kanako sa bukid. Paghimo usab ug Sudlanan nga kahoy.
2: Isulat ko sa duha ka papan ang mga pulong nga gisulat ko sa unang mga papan nga imong gidugmok. Unya isulod sa Sudlanan ang mga papan.
3: Busa nagbuhat akog Sudlanan gikan sa kahoyng acasia ug nagtabas akog duha ka papan nga bato sama sa unang mga papan. Ug unya mitungas ako sa bukid dala ang duha ka papan nga bato.
4: Ang gisulat sa Ginoo sa unang mga papan gisulat usab niya niining maong mga papan. Ang gisulat niya mao ang Napulo ka Sugo nga iyang gisulti kaninyo didto sa bukid gikan sa kalayo sa panahon sa inyong pagtigom ug gihatag niya kini kanako.
5: Unya mibalik ako gikan sa bukid ug gisulod ko sa Sudlanan ang mga papan sumala sa gisugo kanako sa Ginoo ug karon anaa kini diha sa sulod sa Sudlanan.
6: Mibiya ang mga Israelita gikan sa mga atabay nga gipanag-iya sa mga kaliwat ni Jaakan ug mipaingon sila sa Mosera. Didto namatay si Aaron ug didto usab siya nila ilubong. Si Eleazar nga iyang anak maoy mipuli kaniya pagkapari.
7: Gikan sa Mosera didto sila mipaingon sa Godgoda ug unya nangadto sila sa Jotbata diin adunay daghang sapa.
8: Niadtong higayona gipili sa Ginoo ang banay ni Levi aron maoy magdala sa Sudlanan sa Kasabotan sa Ginoo ug mag-alagad kaniya ug maoy manalangin sa katawhan sa ngalan sa Ginoo . Hangtod karon mao gihapon kini ang ilang buluhaton.
9: Tungod niini ang mga Levita walay bahin sa yuta nga madawat dili sama sa ubang mga banay kay ang Ginoo man mismo mao ang ilang bahin sumala sa gisaad sa Ginoo nga inyong Dios.
10: Nagpabilin ako sa bukid sulod sa 40 ka adlaw ug 40 ka gabii ingon sa akong gibuhat sa unang higayon. Gidungog usab sa Ginoo ang akong pag-ampo niining higayona ug miuyon siya nga dili kamo laglagon niya.
11: Miingon ang Ginoo kanako, Panglakaw na usab kamo ug ikaw ang mag-una sa katawhan aron mapanag-iya nila ang yuta nga gisaad ko sa ilang katigulangan nga ihatag ko kanila.
12: Ug karon, katawhan sa Israel, ang gipangayo lamang kaninyo sa Ginoo nga inyong Dios mao nga kahadlokan ninyo siya ug tumanon ninyo ang iyang kabubut-on. Higugmaa ug alagara siya sa tibuok ninyong kasingkasing ug kalag.
13: Ug tumana ninyo ang tanan niyang mga balaod nga gihatag ko karon kaninyo alang sa inyong kaayohan.
14: Iya sa Ginoo nga inyong Dios ang tibuok langit ingon man ang yuta ug ang tanan nga anaa niini.
15: Apan gipili ug gihigugma sa Ginoo ang inyong katigulangan labaw sa tanan. Ug kay wala na man sila, kamo na usay gimahal niya kay kamo kaliwat man nila.
16: Busa putlia ninyo ang inyong kasingkasing ug ayaw na kamo pagpagahi sa inyong ulo.
17: Kay ang Ginoo nga inyong Dios, Dios sa mga dios ug Ginoo sa mga ginoo, ang gamhanang Dios nga angay tahoron. Dili siya magpaborpabor sa iyang paghukom ug dili modawat ug suborno.
18: Hatagan gayod niyag hustisya ang mga ilo ug mga biyuda. Gihigugma niya ang mga langyaw ug iya silang hatagan ug pagkaon ug bisti.
19: Busa angay usab ninyong higugmaon ang mga dumuduong nga nagpuyo tipon kaninyo kay kamo usab mga dumuduong man kaniadto didto sa Ehipto.
20: Kahadloki ang Ginoo nga inyong Dios ug siya lamang ang alagari. Ayaw kamo pagbulag kaniya ug himoa ang inyong mga panumpa diha lamang sa iyang ngalan.
21: Dayga ninyo ang inyong Dios nga nagbuhat alang kaninyo niining katingalahan ug makalilisang nga mga buhat. Kamo mismo nakasaksi niini.
22: Ang inyong katigulangan 70 lamang ka buok sa dihang miadto sila sa Ehipto apan karon gipadaghan kamo sa Ginoo nga inyong Dios sama kadaghan sa bituon sa langit.