1: Ang tawo nga nagmahal sa kaalam
: buot nga pahibaloon siya kon masayop siya.
: Apan ang buangbuang masuko kon badlongon.
2: Kahimut-an sa Ginoo ang mga maayong tawo,
: apan hukman niya ang naglarawg daotan.
3: Ang tawo dili motunhay pinaagi sa pagkadaotan,
: apan ang migamot diha sa pagkamatarong dili gayod matarog.
4: Garbo ug kalipay sa bana ang maayong asawa.
: Apan kon may buhat siya nga makaulaw sa iyang bana,
: sama ra nga giut-ot niya ang kabukogan sa iyang bana.
5: Ang tambag sa matarong makaayo kanimo
: apan ang mga daotan buot lamang molimbong kanimo.
6: Makapatay ang mga pulong sa daotang tawo,
: apan ang mga pulong sa matarong makaluwas niadtong gihulga.
7: Mahiagom sa katalagman ang tawong daotan
: ug wala siyay ikabiling kaliwat,
: apan mabuhi ang panimalay sa mga tawong matarong.
8: Daygon ka kon ikaw maayog panghunahuna,
: apan kon hungog ka, tamayon ka nila.
9: Maayo pa ang kabos nga nagtrabaho aron mabuhi
: kay sa nagpakaaron-ingnon nga dakong tawo apan nag-antos sa kagutom.
10: Amomahon sa maayong tawo ang iyang mga hayop,
: apan ang mga tawong daotan dili maluoy sa ilang mga hayop.
11: Naghinobra ang pagkaon sa kugihang mag-uuma.
: Apan usik kaayo ang panahon sa mga nagbuhat ug walay hinungdan.
12: Ang tawo nga gustong magbuhat ug daotan mahiagom sa kadaotan,
: apan ang matarong magpabilin sa iyang maayong gibarogan.
13: Ang tawong daotan malit-ag sa iyang kaugalingong mga pulong,
: apan ang matarong makalikay sa kasamok.
14: Ang ganti sa tawo
: mag-agad sa iyang gipamulong ug gibuhat,
: ug maiya gayod ang angay kaniya.
15: Ang buangbuang nagtuo nga kanunay siyang husto,
: apan ang maalamon mamatig tambag.
16: Kon samukon ang buangbuang, iya kining ipahibalo dayon,
: apan ang tawong maalamon dili motagad sa insulto.
17: Naghimo ka sa buhat nga matarong kon isulti mo ang matuod,
: apan ang pagpamakak dili makahatag ug hustisya.
18: Ang pagpatakag sulti makahimog
: lalom nga samad sama sa espada,
: apan ang mga pulong nga maalamon
: makaalim sa mga samad.
19: Walay pagkausab ang kamatuoran,
: apan dili molungtad ug dugay ang bakak.
20: Pagpanglimbong lamang ang naa sa hunahuna sa naglaraw ug daotan,
: apan ang nagbuhat ug maayo makakaplag ug kalipay.
21: Walay daotan nga mahitabo sa tawong matarong,
: apan kasamok lamang ang maangkon sa tawong daotan.
22: Gikasilagan sa Ginoo ang mga bakakon,
: apan gikahimut-an niya ang matinud-anon.
23: Dili magpasibantog sa iyang kaalam ang tawong maalamon,
: apan ang mga hungog magmantala sa ilang pagkawalay alamag.
24: Ang pagkugi makahimong gamhanan sa tawo,
: apan ang katapol makahimo kaniyang ulipon.
25: Ang kabalaka makapasubo,
: apan makalipay ang malumong pulong.
26: Ang matarong nga tawo
: maoy usa ka giya nga kanunayng nagbantay sa iyang higala,
: apan ang dalan sa mga daotan magpahisalaag kanila.
27: Dili gayod makab-ot sa tawong tapolan ang iyang gitinguha,
: apan masapian ang kugihan.
28: Ang pagkamatarong mao ang dalan paingon sa kinabuhi,
: apan ang pagkadaotan dalan paingon sa kamatayon.