1: Sa ikawalong bulan sa ikaduhang tuig sa paghari ni Dario sa Persia, si Zacarias, ang propeta nga anak ni Baraquias nga anak ni Iddo,
2: giingnan sa Ginoo , Sultihi ang katawhan nga ako, ang Ginoo , nasuko pag-ayo sa inyong mga katigulangan.
3: Apan karon balik kamo kanako kay dawaton ko kamo. Ako, ang Ginoo nga Labing Gamhanan, maoy nagsulti niini.
4: Ayaw ninyo sundoga ang inyong mga katigulangan. Pinaagi sa unang mga propeta gipabiya ko sila sa daotan nilang pagkinabuhi apan wala sila mamati o magpatalinghog kanako.
5: Nangamatay na ang inyong mga katigulangan ug ang maong mga propeta.
6: Pinaagi sa akong mga propeta, gihatag ko ngadto sa inyong katigulangan ang akong mga sugo ug mga pasidaan. Wala nila kini panumbalinga ug gisilotan ko sila. Busa naghinulsol sila ug miingon, Sumala sa kabubut-on sa Ginoo nga Labing Gamhanan gikastigo kita sumala sa atong mga binuhatan.
7: Sa ika-24 nga adlaw sa ika-11 nga bulan nga mao ang Sebat, sa ikaduhang tuig sa paghari ni Dario, gisultihan sa Ginoo si Zacarias pinaagi sa usa ka panan-awon panahon sa kagabhion. Ug si Zacarias miingon,
8: Usa ka gabii niana nakita ko ang usa ka tawo nga nagkabayog pulang kabayo taliwala sa mga kahoyng mirtol didto sa walog ug sa luyo niya may pula, puti ug kabang nga mga kabayo.
9: Unya gipangutana ko siya, Unsa man kini sila?
: Ang anghel nga akong gikasulti miingon kanako, Sultihan ko ikawg unsa sila.
10: Kini sila mao ang gisugo sa Ginoo sa pagpatrolya sa tibuok kalibotan.
11: Ug mitaho sila ngadto sa anghel, Nalibot na namo ang kalibotan ug nakita namo nga kini walay timik ug mao sa gihapon.
12: Unya miingon ang anghel, O Ginoo nga Labing Gamhanan, kanus-a mo ba kaluy-i ang Jerusalem ug ang mga siyudad sa Juda nga imong gikaligutgotan sulod sa 70 ka tuig na karon?
13: Ug ang Ginoo misultig mga pulong nga malumo ug makalipay ngadto sa anghel nga nakigsulti kanako.
14: Giingnan ako sa anghel nga isangyaw ko nga si Yahweh nga Labing Gamhanan nag-ingon, Nahigugma ug nahingawa ako pag-ayo sa Jerusalem, ang balaan kong siyudad.
15: Gikaligutgotan ko pag-ayo ang mga nasod nga hamugaway. Kay sa dihang nasuko ako sa Jerusalem gipugngan ko kini apan hilabihan ang kadaot nga ilang gipahamtang sa akong katawhan.
16: Busa mibalik ako sa Jerusalem uban ang kaluoy. Tukoron diha kaniya ang akong Templo ug ang usa ka pisi nga igsusukod ikutay tadlas sa Jerusalem.
17: Isinggit pag-usab nga ang Ginoo nga Labing Gamhanan nag-ingon: Magmauswagon pag-usab ang akong mga siyudad ug lipayon ko pag-usab ang Sion ug himoong akong katawhan ang Jerusalem.
18: Sa laing panan-awon, nakita ko ang upat ka sungay!
19: Ug giingnan ko ang anghel nga nakigsulti kanako, Unsa man kini?
: Ug gitubag ako niya, Mao kini ang mga sungay nga nagpatibulaag sa Juda, sa Israel ug sa Jerusalem.
20: Unya gipakitaan ako sa Ginoo ug upat ka panday.
21: Ug miingon ako, Unsa may buhaton nila dinhi?
: Ug gitubag ako niya, Mianhi sila aron paglumpag ug paglisang sa mga nasod nga mibuntog sa Juda ug mipatibulaag sa iyang katawhan.