1: Sangpit, Job, ug tan-awon ta kon aduna bay motubag kanimo.
: May anghel ba nga imong kadangpan?
2: Binuang ug walay kapuslanan
: ang pagpunayg kabalaka ug kasuko hangtod sa kamatayon.
3: Daghan akog nakitang buangbuang nga daw maayog kahimtang,
: apan sa kalit lamang gitunglo ko ang ilang panimalay.
4: Kanunay gayong mamiligro ang ilang mga anak;
: sa hukmanan walay manalipod kanila.
5: Ang mga gigutom mokaon bisan sa pagkaon sa buangbuang,
: bisan gani sa trigo nga nagtubo sa kasampinitan.
: Ug ang mga giuhaw masina sa iyang bahandi.
6: Kay ang kasakit dili motubo sa yuta,
: o ang kasamok moturok niini.
7: Apan ang tawo gihimugso aron magdalag kasamok sa iyang kaugalingon,
: sama sa aligato nga manglupad gikan sa daob.
8: Kon ako pa nimo, modangop ako sa Dios,
: ug itugyan ko kaniya ang akong mga mulo.
9: Dili nato matugkad ang dagkong mga butang nga iyang gihimo,
: ug walay puas ang iyang mga milagro.
10: Paulanan niya ang yuta
: ug patubigan ang kaumahan.
11: Ang Dios maoy magtuboy sa mga mapaubsanon
: ug maglipay sa mga nagbangotan.
12: Gipakyas niya ang mga laraw sa mga malansison
: busa dili sila molampos.
13: Lit-agon niya ang mga maalamon
: sa ilang kaugalingong kaabtik,
: ug putlon niya ang mga laraw sa mga alisto.
14: Sa adlaw mahimamat nila ang kangitngit,
: ug bisag udtong dako, mangarapkarap sila sama sa kagabhion.
15: Apan luwason sa Dios ang mga walay amahan gikan sa kamatayon,
: ug ang mga timawa gikan sa mga pagdaugdaog.
16: Hatagan niyag paglaom ang mga kabos,
: ug pahilumon niya ang mga daotan.
17: Bulahan ang tawo nga badlongon sa Dios!
: Busa ayaw ikasakit kon badlongon ka niya.
18: Bugkosan sa Dios ang mga samad nga iyang nahimo;
: ang iyang kamot mopasakit kanimo apan mao usab ang moayo.
19: Sa tanang panahon panalipdan ka niya gikan sa kadaotan.
20: Sa panahon sa gutom, buhion ka niya;
: sa panahon sa gubat, ilikay ka sa kamatayon.
21: Panalipdan ka sa Dios gikan sa pagbutangbutang;
: luwason ka niya gikan sa mga katalagman.
22: Kataw-an mo lamang ang pinatyanay ug gutom,
: ug dili ka mahadlok sa mga ihalas nga mananap.
23: Kay dili gayod mabatoon ang imong mga uma,
: ug dili ka hilabtan sa mga bangis nga mananap.
24: Magmalinawon ka diha sa imong puloy-anan;
: inigsusi mo sa imong mga karnero, makita mo nga layo sila sa kakuyaw.
25: Modaghan ang imong kaliwat,
: ingon kadaghan sa balili ang imong mga anak.
26: Sama sa trigo nga hapit na anihon,
: mamatay ka nga tigulang na kaayo.
27: Job, nakat-onan namo kini tapos sa dugayng pagtuon.
: Matuod kini busa dawata kini
: alang sa imong kaugalingon.