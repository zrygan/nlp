1: Gihigugma ko ang Ginoo !
: Siya ang naghatag kanakog kalig-on.
2: Ang Ginoo mao ang akong tigpanalipod.
: Siya ang lig-on kong kota ug manluluwas.
: Ang akong Dios akong kalig-on
: ug siya ang akong dalangpanan.
: Manalipod siya kanako sama sa taming,
: ug luwason niya ako kay siya ang akong sandiganan.
3: Nagsangpit ako sa Ginoo
: ug giluwas niya ako gikan sa akong mga kaaway.
: Dalaygon ang Ginoo !
4: Nag-anam nag kahugot dinhi kanako ang pisi sa kamatayon;
: mitikyop na kanako ang balod sa kalaglagan.
5: Naghulat na kanako ang laang sa kamatayon,
: ug ang lubnganan nangandam sa paglamoy kanako.
6: Sa akong kalisdanan gisangpit ko ang Ginoo ;
: nagpakitabang ako sa akong Dios.
: Gikan sa iyang templo gidungog niya ako
: ug gipatalinghogan niya ang akong pangamuyo.
7: Unya nauyog ang yuta;
: ang mga patukoranan sa kabukiran
: nangatay-og usab kay nasuko man ang Dios.
8: Mibulhot ang aso gikan sa iyang ilong,
: ug migula sa iyang baba ang kalayo ug baga nga nagdilaab.
9: Gitukas niya ang langit
: ug mikunsad siya sinapnay sa naglugitom nga dag-om.
10: Misakay siya sa kerubin
: ug tulin siyang milupad sakay sa mga pako sa hangin.
11: Gihimo niyang salipod ang kangitngit
: ug giputos siya sa mabagang dag-om.
12: Gikan sa kahayag diha sa iyang atubangan,
: migula ang mga yelo ug nagdilaab nga baga
: ug mitadlas sa bagang dag-om.
13: Unya misinggit ang Ginoo gikan sa kalangitan;
: ug milanog ang tingog sa Labing Halangdon.
14: Gipana niya ang iyang mga kaaway
: ug nagkatibulaag sila;
: gipakilat niya ug nanagan sila.
15: Unya nadayag ang kahiladman sa dagat
: ug nakita ang mga sukaranan sa yuta
: sa imong pagbadlong sa imong mga kaaway,
: O Ginoo , nangusmo ikaw sa kasuko.
16: Gikan sa langit gikab-ot niya ako
: ug gikuha gikan sa lalom nga tubig.
17: Giluwas niya ako gikan sa gamhanan kong mga kaaway
: ug sa tanang nagdumot kanako
: kay wala akoy dag-anan kanila.
18: Sa dihang nagkalisodlisod ako,
: mihasmag sila kanako
: apan gipanalipdan ako sa Ginoo .
19: Gilikay niya ako sa katalagman
: ug giluwas kay nahimuot man siya kanako.
20: Gigantihan ako sa Ginoo kay matarong man ako;
: gipanalanginan niya ako kay dili man ako sad-an.
21: Gituman ko ang balaod sa Ginoo
: ug wala ako mosupil sa akong Dios.
22: Gibuhat ko ang tanan niyang sugo,
: ug wala ko supaka ang iyang pagbuot.
23: Nasayod siya nga wala ako maglapas
: ug gilikayan ko ang daotan.
24: Busa gigantihan niya ako
: tungod sa akong pagkamatarong
: ug tungod kay dili man ako sad-an.
25: O Ginoo , matinud-anon ka
: ngadto sa mga matinud-anon kanimo,
: ug maayo ka niadtong hingpit.
26: Sa mga putli, putli ka.
: Apan makigbatok ka sa mga daotan.
27: Luwason mo ang mapaubsanon,
: apan ipaubos mo ang mapahitas-on.
28: O Ginoo , gihatagan mo akog kahayag,
: ug giwagtang mo ang kangitngit.
29: Gihatagan mo akog kusog sa pagbuntog sa akong kaaway
: ug gahom sa pagpukan sa ilang mga panalipod.
30: Pagkahingpit sa mga buhat sa Dios!
: Kasaligan gayod ang iyang mga pulong!
: Manalipod siya sa tanang modangop kaniya.
31: Ang Ginoo lamang maoy Dios;
: ug siya lamang ang atong panalipod.
32: Siya ang Dios nga naglig-on kanako
: ug nagbantay sa akong paglakaw.
33: Iya akong gipanalipdan didto sa kabukiran;
: gihimo niya akong sama katulin sa osa.
34: Gibansay niya ako sa pagpakig-away
: ug makabingat na ako sa labing gahi nga pana.
35: Gipanalipdan ug giluwas mo ako, O Ginoo .
: Ang imong pag-atiman nakahimo kanakong gamhanan
: ug ang imong gahom naglig-on kanako.
36: Gipahimutang mo ang akong mga lakang
: ug wala gayod ako matumba.
37: Gigukod ko ang akong mga kaaway
: ug naapsan ko sila.
: Wala ko sila lung-i hangtod nga nalaglag ko sila.
38: Gipangluba ko sila
: ug wala na sila makabangon,
: ug nagbuy-od sila sa akong tiilan.
39: Gihatagan mo akog kusog alang sa pagpakiggubat
: ug kadaogan batok sa akong mga kaaway.
40: Gipadagan mo ang akong mga kaaway;
: ug gilaglag ko ang nagdumot kanako.
41: Nagpakitabang sila
: apan wala gayoy nakaluwas kanila;
: misangpit sila sa Ginoo
: apan wala siya motubag.
42: Gidugmok ko sila sama sa abog nga gipadpad sa hangin.
: Giyabo ko sila sama sa lapok sa kadalanan.
43: Giluwas mo ako gikan sa masupilong katawhan
: ug gihimo mo ako nga hari sa kanasoran.
: Ang wala nako hiilhi kaniadto,
: karon ako nang mga alagad.
44: Inigkadungog nila kanako
: mosugot dayon sila sa akong sugo;
: ang mga langyaw moyukbo kanako.
45: Nawad-an sila sa kaisog
: ug gikan sa ilang mga kota,
: nanuol sila kanako nga nagkurog.
46: Buhi ang Ginoo !
: Dalaygon ang akong tigpanalipod!
: Isangyaw ang pagkagamhanan sa Dios nga akong manluluwas.
47: Gihatagan niya akog kadaogan
: batok sa akong mga kaaway,
: gitugyan niya kanako ang kanasoran
48: ug giluwas niya ako gikan sa akong mga kaaway.
: Gihimo niya akong madaogon
: ug gipanalipdan niya ako
: gikan sa bangis nga mga tawo.
49: Busa, O Ginoo , daygon ko ikaw taliwala sa kanasoran,
: ug awitag mga pagdayeg.
50: Gihatag sa Dios ngadto sa iyang piniling hari
: ang mga dagkong kadaogan;
: ug gipadayag niya ang iyang gugmang walay paglubad ngadto kang David
: ug sa iyang kaliwatan hangtod sa kahangtoran.