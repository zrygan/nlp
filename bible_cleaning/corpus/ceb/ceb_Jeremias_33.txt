1: Samtang nagpabilin akong binilanggo didto sa hawanan sa guwardiya didto sa palasyo, misulti na usab kanako ang Ginoo .
2: Siya nga nagbuhat sa kalibotan ug nagpahimutang niini ug kansang ngalan mao si Yahweh, miingon kanako
3: Sangpita ako ug tubagon ko gayod ikaw; ipadayag ko kanimo ang kahibulongan ug katingalahang mga butang nga wala mo masayri.
4: Ako, ang Ginoo , ang Dios sa Israel, nag-ingon nga ang kabalayan sa Israel ug ang palasyo sa hari sa Juda mangaguba tungod sa himoon sa taga-Babilonia nga pagpalibot niini ug pag-ataki.
5: Ang mga sundalo sa Babilonia moanhi aron sa pagpakiggubat ug ang maong kabalayan pun-on nila sa mga patayng lawas sa daghang lumolupyo niining maong siyudad nga akong patyon tungod sa akong kasuko ug kapungot. Gitalikdan ko kining siyudara tungod sa daotang mga buhat sa mga lumolupyo niini.
6: Apan ipahiuli ko sa maayong kahimtang kining siyudara ug ayohon ko ang mga lumolupyo niini ug hatagan ko silag kalipay nga naggikan sa kalinaw ug kasigurohan.
7: Ibalik ko ang pagkamauswagon sa Juda ug sa Israel ug ibalik ko sila sa ilang kahimtang kaniadto.
8: Pasayloon ko sila sa ilang mga sala ug sa ilang pagkamasupilon batok kanako.
9: Mahimo nang tinubdan sa kalipay, dungog ug garbo alang kanako ang Jerusalem ug ang tanang nasod sa kalibotan mahadlok ug mangurog inigkabalita nila sa mga maayong butang nga akong himoon alang sa mga lumolupyo sa Jerusalem ug sa kauswagan nga ihatag ko sa maong siyudad.
10: Miingon ang Ginoo , Nag-ingon ang katawhan nga kining dapita sama sa usa ka diserto nga walay tawo o mga mananap nga nagpuyo. Husto sila kay nagmingaw na man lamang ang kalungsoran sa Juda ug ang kadalanan sa Jerusalem. Apan dinhi niining mga dapita inyo ra unyang madungog pag-usab
11: ang kabanha sa paglipay ug hudyaka ug ang hudyaka sa kombira sa mga bag-ong kinasal. Inyo ra unyang mabati ang awit sa mga tawo nga magdalag halad sa pasalamat ngadto sa akong Templo. Moingon sila,
: Pasalamati ang Ginoo nga Labing Gamhanan,
: kay maayo siya ug ang iyang gugma walay kataposan.
: Himoon kong mauswagon kining nasora sama kaniadto. Ako, ang Ginoo , maoy nagsulti niini.
12: Ang Ginoo nga Labing Gamhanan miingon, Dinhi niining yutaa nga sama sa diserto nga walay tawo o mananap nga nagpuyo, may mga pasibsibanan na usab unya diin pasibsibon sa mga magbalantay ang ilang mga karnero.
13: Didto sa kalungsoran sa kabukiran, sa kabungtoran ug sa habagatang bahin sa Juda, sa kayutaan sa Benjamin, sa kabalangayan nga kasikbit sa Jerusalem ug sa kalungsoran sa Juda, ang mga magbalantay mag-ihap na usab sa ilang mga karnero. Ako, ang Ginoo , maoy nagsulti niini.
14: Nag-ingon ang Ginoo , Taliabot ang panahon nga tumanon ko ang akong gisaad sa katawhan sa Israel ug sa Juda.
15: Niadtong panahona magpili akog matarong nga hari nga kaliwat ni David ug ipatunhay niya sa tibuok nasod ang katarong ug hustisya.
16: Inig-abot niadtong panahona, iyang luwason ang katawhan sa Juda ug ang katawhan sa Jerusalem ug magpuyo na sila nga malinawon. Ug mao kini ang ilang ingalan sa ilang nasod ug siyudad: Ang Ginoo mao ang atong pagkamatarong.
17: Ako, ang Ginoo , nagsaad nga dili gayod kawad-an ug kaliwat si David nga maghari sa Israel
18: ug dili usab kawad-an ug mga pari nga sakop sa banay ni Levi nga moalagad kanako ug maghalad ug mga mananap nga sunogon ug mga halad nga uhay ug uban pang halad.
19: Giingnan ako sa Ginoo ,
20: Dili gayod mausab ang akong gimbut-an bahin sa adlaw ug sa gabii: mosubay gayod sila sa panahon nga gitakda ko kanila.
21: Sa samang pagkaagi, dili gayod mapakyas ang akong kasabotan uban sa akong alagad nga si David aron kanunay siya nga may kaliwat nga maghari ug dili usab mapakyas ang akong saad bahin sa mga pari nga mag-alagad kanako gikan sa banay ni Levi.
22: Pasanayon ko ang kaliwat sa akong alagad nga si David ingon man ang mga kaliwat sa mga pari gikan sa banay ni Levi nga moalagad kanako. Ug dili gayod sila maihap sama sa mga bituon sa kalangitan ug sa balas sa kabaybayonan.
23: Nag-ingon ang Ginoo kanako,
24: Wala ka ba makadungog nga nag-ingon ang mga tawo nga ako nang gisalikway ang Israel ug ang Juda, ang duha ka banay nga akong pinili? Giyam-iran nila ang akong katawhan ug wala na nila ilha nga nasod.
25: Apan ako, ang Ginoo , may gimbut-an bahin sa adlaw ug sa gabii ug ako ang nagmugna sa mga balaod sa kinaiyahan nga naggahom sa yuta ug sa langit.
26: Ug ingon nga ang akong balaod sa kinaiyahan dili gayod mausab, magpadayon usab ang akong kasabotan sa mga kaliwat ni Jacob ug sa akong alagad nga si David. Magpili akog usa sa mga kaliwat ni David aron maoy maghari sa mga kaliwat ni Abraham, ni Isaac ug ni Jacob. Himoon kong magmauswagon pag-usab ang akong katawhan ug kaluy-an ko sila.