1: Unya ang asawa sa usa sa mga propeta miadto kang Eliseo ug miingon, Patay na ang akong bana ug nasayod ka nga mahadlokon siya sa Ginoo . Apan ania ang tawo nga iyang nautangan ug salapi aron pagkuha sa duha ko ka anak aron iyang ulipnon silbing bayad sa utang sa akong bana.
2: Si Eliseo miingon kaniya, Unsa may mahimo ko alang kanimo? Unsa may butang nimo didto sa balay?
: Ug siya miingon, Wala, gawas sa usa ka gamayng tibod nga lana.
3: Unya si Eliseo miingon, Lukpa ang tanan nimong mga silingan ug panghulam ug mga basiyong kasudlan ug lana kutob sa imong mahimo.
4: Unya sulod kamo sa lawak, ikaw ug ang imong mga anak. Panira kamo sa pultahan ug sudlig lana ang mga sudlanan. Inigkapuno sa usa ka sudlanan, ilain kini.
5: Busa mipauli ang babaye ug nanira siya ug ang iyang mga anak. Samtang nagbubo siya, gihatag sa iyang mga anak kaniya ang mga sudlanan ug gisudlan niya kinig lana.
6: Sa dihang napuno na ang mga sudlanan, siya miingon sa iyang anak, Hatagi akog laing sudlanan.
: Ug ang anak mitubag kaniya, Wala nay laing sudlanan. Unya mihunong pag-agas ang lana.
7: Gisuginlan sa babaye si propeta Eliseo ug si Eliseo miingon, Hala, ibaligya ang lana ug bayri ang imong mga utang. Ang sobra niini makabuhi na kaninyo.
8: Usa ka adlaw niana, si Eliseo miadto sa Sunam diin nagpuyo ang usa ka babaye nga dato. Giagda siya sa babaye sa pagkaon. Busa matag agi niya niadtong dapita mohapit gayod siya sa balay sa babaye aron sa pagkaon.
9: Ug ang babaye miingon sa iyang bana, Nasabot ko nga ang tawo nga kanunayng moagi dinhi usa ka balaang tawo.
10: Maghimo kitag gamayng lawak didto sa atop ug butangan ta kinig higdaanan, lamisa, lingkoranan ug suga aron nga inig-anhi niya makapahulay siya.
11: Usa ka adlaw niana, mihapit ang propeta ug misulod sa lawak ug mipahulay didto.
12: Unya miingon siya kang Gihasi nga iyang sulugoon, Tawga ang babaye. Ug sa diha na ang babaye,
13: si Eliseo miingon kang Gihasi, Pangutan-a siya kon unsay atong mahimo kaniya agig balos sa iyang nahimo kanato. Aduna ba siyay buot ipasulti ngadto sa hari o sa pangulo sa kasundalohan?
: Ang babaye mitubag, Hamugaway na ako sa akong kahimtang dinhi uban sa akong kaugalingong katawhan.
14: Si Eliseo miingon, Unya unsa may mahimo nato alang kaniya?
: Si Gihasi mitubag, Wala siyay anak ug tigulang na ang iyang bana.
15: Si Eliseo miingon, Tawga siyag balik. Sa diha na ang babaye,
16: si Eliseo miingon, Sumad karon magkugos ka nag anak nga lalaki.
: Ang babaye mitubag, Dili! Propeta sa Dios, ayaw akog tiawi!
17: Apan nanamkon ang babaye ug nanganak ug lalaki sa gitakda nga panahon sumala sa gitagna ni Eliseo.
18: Sa pagkadako na sa bata, miadto siya sa iyang amahan nga didto sa uma uban sa mga mangangani.
19: Ug miingon siya sa iyang amahan, Sakit kaayo ang akong ulo.
: Ang amahan miingon sa iyang mga sulugoon, Dad-a siya ngadto sa iyang inahan.
20: Busa gidala ang bata ngadto sa iyang inahan. Gipalingkod ang bata diha sa paa sa inahan hangtod pagkaudto ug unya namatay.
21: Unya misaka ang inahan ug gipahigda ang bata sa higdaanan sa propeta sa Dios ug gisirhan niya ang pultahan ug migawas siya.
22: Unya gitawag niya ang iyang bana ug giingnan. Padad-i akog usa ka sulugoon ug usa ka asno aron makaadto ako pagdali sa propeta sa Dios ug makabalik dayon.
23: Ug miingon ang iyang bana, Nganong moadto ka man kaniya karong adlawa? Dili karon bag-ong subang sa bulan o Adlawng Igpapahulay.
: Mitubag ang asawa, Mahimo ra.
24: Unya gimontorahan niya ang iyang asno ug giingnan ang iyang sulugoon, Pakusgag lakaw ang asno ug ayaw pahinaya gawas kon sultihan ko ikaw.
25: Busa mipanaw siya ug miabot siya sa propeta sa Dios nga didto sa Bukid sa Carmel.
: Sa pagkakita ni propeta Eliseo nga nagpadulong kaniya ang babaye, giingnan niya ang iyang sulugoon nga si Gihasi, Tan-awa, nagpadulong nganhi ang babaye nga taga-Sunam.
26: Sugata dayon siya ug ingna, Komusta ka ug ang imong bana ug anak?
: Ang babaye mitubag, Maayo ra man.
27: Apan sa pag-abot niya sa atubangan ni propeta Eliseo, miluhod siya ug migunit sa tiil sa propeta. Unya miduol si Gihasi aron pagbitad kaniya. Apan si propeta Eliseo miingon, Pasagdi siya kay naguol siya pag-ayo ug wala ako tug-ani niini sa Ginoo .
28: Unya miingon ang babaye, Gihatagan mo akog anak bisag wala ako mangayo ug karon mao hinuon kini ang gidangatan sa bata.
29: Si propeta Eliseo miingon kang Gihasi, Dali, dad-a ang akong sungkod ug lakaw dayon ngadto sa balay sa babaye. Kon may ikasugat ka, ayaw pagtagad kaniya. Kon may mangayo kanimog katahoran, ayaw siyag tagda ug itapion ang akong sungkod sa nawong sa bata.
30: Unya miingon ang inahan sa bata, Ipanumpa ko kanimo ug sa Ginoo nga dili gayod ako molakaw kon dili ka mouban. Busa mikuyog si Eliseo sa babaye.
31: Nag-una si Gihasi ug gitapion niya ang sungkod sa nawong sa bata apan patay na gayod ang bata. Busa mibalik siya aron pagsugat kang Eliseo ug giingnan niya siya, Wala momata ang bata.
32: Sa pag-abot ni Eliseo sa balay, nakita niya ang bata nga nagbuy-od sa iyang higdaanan nga patay na.
33: Busa misulod siya ug gisirhan niya ang pultahan ug nag-ampo siya sa Ginoo .
34: Unya gihap-an niya ang bata ug gitungod ang iyang baba sa baba sa bata, ang iyang mata sa mata sa bata ug gitapion usab niya ang iyang kamot sa kamot sa bata. Ug samtang gihap-an niya ang bata, nanginit kini.
35: Busa mitindog si Eliseo ug nagpasupaso sa lawak unya mihapa na usab siya. Miatsi ang bata sa makapito ug mibuka sa iyang mata.
36: Unya gitawag ni Eliseo si Gihasi ug giingnan, Tawga ang inahan sa bata. Busa gitawag ni Gihasi ang inahan ug miduol siya kang Eliseo. Giingnan siya ni Eliseo, Alsaha ang imong anak.
37: Miduol ang inahan sa bata ug mihapa sa atubangan ni Eliseo. Unya gialsa niya ang iyang anak ug migawas siya.
38: Si Eliseo miadto na usab sa Gilgal sa dihang may gutom niadtong yutaa. Ug samtang gitudloan niya ang usa ka pundok sa mga propeta, giingnan niya ang iyang sulugoon, Itak-ang ang dakong kulon ug pag-utan alang sa mga propeta.
39: Ang usa kanila miadto sa uma aron pagpanguhag utanon ug nakakaplag siyag ihalas nga kalabasa. Nagkuha siyag igo niyang madala. Iya kining giad-ad ug giutan bisag wala siya makaila niini.
40: Ug gihukad nila kini aron kan-on. Apan samtang nangaon sila, naninggit sila, Propeta sa Dios, makahilo kining pagkaona. Ug wala sila mopadayon sa pagkaon niini.
41: Si Eliseo miingon, Pagdala ngari ug harina. Ug gibubo niya kini sa kulon ug miingon, Sukara kini aron inyong kan-on. Ug dili na kini makahilo.
42: Sa laing higayon may tawo nga gikan sa Baal-salisa nga nagdalag 20 ka buok pan nga hinimo sa sebada nga unang abot. Nagdala usab siyag bag-ong inani nga sebada aron ipakaon niya sa mga propeta. Si Eliseo miingon kang Gihasi, Ihatag kini sa mga tawo aron kan-on nila.
43: Apan ang iyang sulugoon miingon, Dili kini paigo sa 100 ka tawo.
: Apan miingon si Eliseo pag-usab, Ihatag kini sa mga tawo aron kan-on nila kay nag-ingon ang Ginoo nga dili kini mahurot nila.
44: Busa gidulot kini sa sulugoon ngadto sa mga tawo. Nangaon sila ug may nasalin gayod sumala sa giingon sa Ginoo .