1: Sa ikanapulo nga adlaw sa ikanapulo nga bulan sa ikasiyam nga tuig sa paghari ni Sedekias, misulong si Hari Nabucodonosor sa Jerusalem uban sa tanan niyang kasundalohan ug gilibotan nila kini. Nagbuhat silag mga damba libot niini.
2: Gilibotan nila ang siyudad hangtod sa ika-11 nga tuig sa paghari ni Sedekias.
3: Sa ikasiyam nga adlaw sa ikaupat nga bulan, grabi na kaayo ang gutom sa siyudad ug wala nay makaon ang mga tawo.
4: Unya ang kota sa siyudad gibuslutan ug pagkagabii miikyas ang hari uban sa tanang sundalo niya agi sa pultahan tungatunga sa duha ka kota duol sa tanaman sa hari, bisag gilibotan sa mga taga-Babilonia ang siyudad. Didto sila padulong sa Araba.
5: Apan gigukod sa mga sundalong taga-Babilonia ang hari ug hiapsan siya didto sa Kapatagan sa Jerico. Ang iyang kasundalohan nagkatibulaag pagpanagan.
6: Unya nadakpan nila ang hari ug gidala nila siya ngadto sa Ribla diin didto si Nabucodonosor, ang hari sa Babilonia ug gisilotan siya ni Nabucodonosor.
7: Gipatay nila ang mga anak ni Sedekias sa atubangan gayod niya ug gilugit nila ang iyang mata ug gigapos siyag kadena ug gibihag ngadto sa Babilonia.
8: Sa ikapito nga adlaw sa ikalima nga bulan sa ika-19 nga tuig sa paghari ni Nabucodonosor sa Babilonia, si Nebusaradan, ang kapitan sa mga guwardiya sa hari sa Babilonia, miadto sa Jerusalem.
9: Gisunog niya ang Templo sa Ginoo ingon man ang palasyo sa hari ug ang tanang balay sa kadagkoan sa Jerusalem.
10: Ug gilumpag sa mga taga-Babilonia nga kuyog ni Nebusaradan ang mga kota nga naglibot sa Jerusalem.
11: Ang mga tawo nga nahibilin sa siyudad ug ang mga sundalo nga mitipon sa kasundalohan sa hari sa Babilonia ug ang uban pang mga tawo gidala ni Nebusaradan ngadto sa Babilonia.
12: Apan gibilin ni Nebusaradan ang mga kabos kaayo aron maoy mag-atiman sa mga parasan ug aron maoy mag-uma.
13: Gidugmok sa mga taga-Caldea ang mga haliging bronsi sa Templo sa Ginoo ingon man ang mga tungtonganan ug ang bronsi nga tangke sa tubig. Gidala nila sa Babilonia ang bronsi.
14: Gilakip nila pagdala ang mga kulon, pala ug ang mga igpapalong ingon man ang mga sudlanan sa insenso ug ang mga galamiton nga bronsi nga gigamit sa mga pari sa ilang pag-alagad sa Templo.
15: Gidala usab ang mga sanggaanan sa baga ug ang mga panaksan. Ang tanang butang nga hinimog bulawan ingon man ang hinimog plata gidala ni Nebusaradan.
16: Dili matimbang sa kabug-at ang bronsi nga gigamit sa duha ka haligi, sa tangke ug sa mga tungtonganan nga hinimo ni Solomon alang sa Templo sa Ginoo .
17: Ang gitas-on sa usa ka haligi walo ka metros ug sa tumoy niini may daw ulo nga bronsi. Ang gitas-on sa daw ulo nga bronsi mga usa ug tunga ka metros ug gilibotan kini ug daw mga bunga sa granada nga lunlon bronsi.
18: Gidala ni Nebusaradan si Seraias, ang Pangulong Pari ug ang iyang luyoluyo nga si Sofonias ingon man ang tulo ka guwardiya sa pultahan.
19: Gidala usab niya ang usa ka opisyal sa siyudad nga maoy nangulo sa mga sundalo uban sa lima ka magtatambag sa hari nga didto sa siyudad ug ang sekretaryo sa pangulo sa kasundalohan nga maoy nagtigom sa katawhan ug ang 60 ka tawo nga nakit-an didto sa siyudad.
20: Gidala sila ni Nebusaradan ngadto sa hari sa Babilonia didto sa Ribla nga sakop sa Hamat.
21: Ug didto gipapatay sila sa hari.
: Busa nabihag ang katawhan sa Juda.
22: Gitudlo ni Hari Nabucodonosor nga gobernador sa Juda si Gedalias nga anak ni Ahikam ug apo ni Safan ug gihimo siyang tigdumala sa mga tawo nga wala bihaga ngadto sa Babilonia.
23: Sa pagkabalita niini sa tanang mga kapitan sa mga sundalo nga didto sa gawas sa siyudad, miadto sila kang Gedalias didto sa Mispa uban sa ilang mga sakop. Ang mga kapitan mao sila si Ismael nga anak ni Netanias, si Johanan nga anak ni Carias, si Seraias nga anak ni Tanhumet nga taga-Netofa ug si Jasanias nga taga-Maaca.
24: Giingnan sila ni Gedalias, Ayaw kamo kahadlok sa mga opisyal nga taga-Babilonia. Pagpuyo lamang kamo dinhi ug alagari ninyo ang hari sa Babilonia ug walay daotang mahitabo kaninyo.
25: Apan sa ikapitong bulan, si Ismael nga anak ni Netanias nga anak ni Elisama nga kadugo sa harianong banay sa Juda, miadto kang Gedalias kinuyogan ug napulo ka tawo ug gipatay nila si Gedalias lakip ang mga Judio ug ang mga taga-Babilonia nga uban kaniya didto sa Mispa.
26: Unya ang tanang tawo lakip ang mga kapitan sa mga sundalo nangagiw ngadto sa Ehipto kay nahadlok man sila sa mga taga-Babilonia.
27: Sa ika-27 nga adlaw sa ika-12 nga bulan sa ika-37 nga tuig gikan sa pagkabihag ni Joaquin nga hari sa Juda, gibuhian siya ni Ebilmerodac, ang hari sa Babilonia nga nagpakita kaniyag kaluoy. Mao kining panahona ang pagsugod ni Ebilmerodac paghari.
28: Maayo ang iyang pagtagad kang Joaquin ug gipasidunggan niya si Joaquin labaw sa ubang mga hari nga didto sa Babilonia.
29: Busa wala na magsul-ob si Joaquin ug bisti sa priso. Nagkaon siya dungan sa hari didto sa palasyo sa tibuok niyang kinabuhi
30: ug gihatagan pa gayod siyag magasto matag adlaw.