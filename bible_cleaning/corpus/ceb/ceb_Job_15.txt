1: Unya miingon si Elifas
2: Walay unod ang imong gipanulti, Job.
3: Walay maalamon nga mosultig sama sa imong gipanulti,
: o manalipod sa iyang kaugalingon
: ginamit ang mga pulong nga walay hinungdan.
4: Daw giaghat mo ang katawhan sa dili pagbaton ug kahadlok sa Dios
: ug sa dili pag-ampo kaniya.
5: Ang imong kadaotan milutaw pinaagi sa mga pulong nga imong gisulti;
: buot kang motago luyo sa malansisong mga pulong.
6: Dili na kinahanglan nga hukman ko ikaw,
: kay gihukman ka na sa matag pulong nimo.
7: Naghunahuna ka ba nga ikaw maoy unang natawo?
: Nakasaksi ka ba sa paghimo sa Dios sa kabukiran?
8: Nakabati ka ba sa mga plano sa Dios?
: Ikaw ra bay may kaalam?
9: Aduna ka bay nahibaloan nga wala namo mahibaloi?
: Unsa may nasabtan mo nga wala namo hisabti?
10: Ang among kaalam nakat-onan namo gikan sa mga tawong tigulang na
: ug una pang natawo kay sa imong amahan.
11: Nagtanyag kanimo ang Dios ug kahupayan
: busa nganong wala mo man siya panumbalinga?
: Sa iyang ngalan nagsulti kamig malumong mga pulong.
12: Apan nganong nagpadala ka man sa imong gibati,
: ug gisigaan mo kami sa imong mga mata?
13: Nganong nasuko ka man sa Dios ug nanghimaraot kaniya?
14: May tawo bang putli gayod
: ug matarong atubangan sa Dios?
15: Ang Dios dili mosalig sa iyang mga anghel,
: kay bisan gani sila, sa iyang panan-aw dili man putli.
16: Ang tawo pa kaha nga yanuyanuhon lang niya pagbuhat ang daotan?
: Sa walay duhaduha daotan ug ngil-ad gayod ang tawo!
17: Pamati, Job, kay sultihan ko ikaw sa akong nasayran.
18: Gitudloan akog mga kamatuoran sa mga tawong maalamon
: mga kamatuoran nga ilang nakat-onan gikan sa ilang katigulangan
: ug wala silay gililong.
19: Walay namuyong mga langyaw sa ilang yuta,
: busa walay nagpasalaag kanila gikan sa Dios.
20: Ang tawong mangdaugdaog sa iyang isigkatawo
: magkalisodlisod sa tibuok niyang kinabuhi.
21: Madungog niya ang mga tingog nga makalilisang,
: ug tulison siya sa panahon nga nagdahom siya nga layo siya sa kadaot.
22: Wala siyay paglaom nga makalingkawas sa kangitngit,
: kay naghulat man kaniya ang espada nga mopatay kaniya.
23: Ang mga agila naghulat aron kan-on ang iyang lawas;
: nasayod siya nga ngitngit ang iyang kaugmaon.
24: Ang makalilisang nga katalagman sama sa usa ka gamhanang hari
: nga andam sa pag-ataki kaniya.
25: Mao kana ang dangatan sa tawo
: nga mibakyaw sa iyang kamot batok sa Dios,
: ug misukol sa Labing Gamhanan.
2627: Mapahitas-on siya ug masupilon,
: ug binitbit ang iyang taming,
: midasdas siya sa Dios.
28: Nakailog siyag mga siyudad
: ug gipanag-iya niya ang mga balayng gipamiyaan,
: apan ang gubat mogun-ob sa maong mga siyudad ug kabalayan.
29: Dili siya magdugay sa iyang pagkadato;
: walay iyaha nga magpabilin ug dugay
: ug mahanaw bisan ang iyang anino.
30: Dili siya makalikay sa kangitngit;
: mahisama siya sa kahoy
: kansang mga sanga nasunog,
: ug sa mga bulak nga gipadpad sa hangin.
31: Kon magpakabuang siya ug mosalig sa daotan,
: daotan ang iyang madawat.
32: Sa dili pa siya makaabot sa hustong kagulangon, malaya na siya,
: ug sama sa nalayang sanga dili na gayod siya mobalik pagkalunhaw.
33: Sama siya sa paras, kansang mga bunga natagak bisag wala pa gani mahinog,
: ug sa kahoyng olibo nga wala gayod mamunga.
34: Walay kaliwat sa mga daotan nga magpabilin,
: ug masunog ang mga balay nga natukod pinaagi sa suborno.
35: Mao kining mga tawhana ang naglaraw ug nagbuhat ug daotan,
: kansang mga kasingkasing puno sa limbong.