1: Si Jotam nagpanuigon ug 25 ka tuig sa pagsugod niyag hari ug naghari siyag 16 ka tuig didto sa Jerusalem. Ang iyang inahan mao si Jerusa nga anak ni Sadok.
2: Gibuhat niya ang matarong atubangan sa Ginoo sumala sa tanan nga nabuhat sa iyang amahan nga si Uzias gawas lang sa pagpangahas sa pagsulod sa Templo. Apan ang katawhan nagpadayon sa pagbuhat ug daotan.
3: Gitukod ni Jotam ang ibabaw nga ganghaan sa balay sa Ginoo ug gihimo niya ang dakong buluhaton sa pagtukod sa kota sa Ofel.
4: Labot pa, gitukod niya ang mga siyudad sa bungtod sa Juda, ang mga kota ug mga tore diha sa bungtod nga daghag kahoy.
5: Nakigbatok siya sa hari sa mga Amonihanon ug midaog siya. Ug niadtong tuiga ang mga Amonihanon mihatag kaniya ug mga upat ka toniladang plata ug 1,000 ka tonilada nga trigo ug 1,000 ka tonilada nga sebada. Mihatag usab kaniya ang mga Amonihanon sa mao gihapong mga butang sa ikaduha ug sa ikatulo nga tuig.
6: Si Jotam nahimong gamhanan kay nagbinuotan man siya atubangan sa Ginoo nga iyang Dios.
7: Ang tanang nabuhat ni Jotam nahisulat sa Kasaysayan sa mga Hari sa Israel ug sa Juda.
8: Nagpanuigon siyag 25 ka tuig sa dihang nagsugod siya paghari ug naghari siya didto sa Jerusalem sulod sa 16 ka tuig.
9: Si Jotam namatay ug gilubong didto sa Jerusalem ug si Ahaz nga iyang anak maoy mipuli kaniya sa paghari.