1: Si Amasias nagpanuigon ug 25 sa iyang pagsugod ug hari ug naghari siya didto sa Jerusalem sulod sa 29 ka tuig. Ang iyang inahan mao si Jehoadan nga taga-Jerusalem.
2: Gibuhat niya ang matarong atubangan sa Ginoo apan dili gayod hingpit ang iyang pagkinabuhi.
3: Ug sa dihang nakasukad na siya sa iyang pagkahari, gipatay niya ang iyang mga alagad nga maoy nagpatay sa iyang amahan.
4: Apan wala niya patya ang ilang mga anak sumala sa nahisulat sa balaod diha sa basahon ni Moises diin nagsugo ang Ginoo , Ang mga ginikanan dili patyon tungod sa sala sa ilang mga anak ug ang mga anak dili patyon tungod sa sala sa ilang mga ginikanan. Apan ang matag tawo patyon tungod sa iyang kaugalingong sala.
5: Unya gitigom ni Amasias ang tanang lalaki sa Juda ug sa Benjamin ug gipahimutang sila sumala sa ilang mga banay ubos sa pagdumala sa mga pangulo sa linibo ug ginatos. Gilakip niya kadtong nagpanuigon ug gikan sa 20 pataas ug miabot silag 300,000. Pinili sila nga pundok sa kasundalohan nga andam sa pagpakiggubat, hanas sa paggamit sa bangkaw ug taming.
6: Nagsuhol usab siya ug 100,000 ka sundalo gikan sa Israel ug gibayran silag mga upat ka toniladang plata.
7: Apan ang usa ka propeta sa Dios miadto ug miingon kaniya, Kamahalan, ayaw pakuyoga kanimo ang kasundalohan sa Israel kay ang Ginoo wala mahimuot sa Gingharian sa Amihanan.
8: Apan kon naghunahuna ka nga niining paagiha malig-on ka alang sa gubat, ang Dios dili motabang kanimo kay may gahom ang Dios sa pagtabang o pagbiya kanimo.
9: Ug si Amasias miingon sa propeta sa Dios, Apan unsay kapuslanan sa mga upat ka toniladang salapi nga akong gikahatag sa kasundalohan sa Israel?
: Ang propeta mitubag, Ang Ginoo makahatag kanimo ug labaw pa niana.
10: Busa gipapauli ni Amasias ang kasundalohan sa Israel. Nasuko sila pag-ayo sa Juda ug namauli sa ila nga naghambin sa labihang kaligutgot.
11: Apan si Amasias nakabaton ug kaisog ug gigiyahan niya ang iyang katawhan ngadto sa Walog sa Asin ug gipamatay nila ang 10,000 ka sundalo nga taga-Edomea.
12: Ang kasundalohan sa Juda nakadakop pa gayod ug laing 10,000 ka sundalo. Gidala nila sila sa tumoy sa pangpang sa siyudad sa Sela ug gitambog didto ug nangamatay sila.
13: Sa laing bahin, ang kasundalohan nga gipapauli ni Amasias ug wala pakuyoga sa panggubatan misulong sa mga siyudad sa Juda gikan sa Samaria ngadto sa Bet Horon ug nakapatay silag 3,000 ka tawo ug nakailog ug daghang mga butang.
14: Sa pag-uli ni Amasias gikan sa gubat, gidala niya ang mga diosdios sa katawhan sa Edomea ug gipahimutang niya ingon nga iyang mga dios ug gisimba niya sila ug gihalaran.
15: Busa nasuko kang Amasias ang Ginoo ug gipasugoan siyag propeta aron pagsulti kaniya, Nganong gisimba mo man ang mga dios nga wala makaluwas sa ilang kaugalingong katawhan gikan kanimo?
16: Apan samtang nagsulti siya, ang hari miingon kaniya, Gihimo ka ba namong magtatambag sa hari? Hilom kon dili ka buot mamatay!
: Busa mihilom ang propeta human siya moingon, Nasayod ako nga patyon ka gayod sa Dios kay gibuhat mo man kini ug wala ka mamati sa akong tambag.
17: Unya naglaraw ug daotan si Amasias uban sa iyang mga magtatambag batok sa Israel ug gipasugoan niya ang hari sa Israel nga si Joas, ang anak ni Joacas ug apo ni Jehu ug gihagit niya sa pagpakiggubat.
18: Si Joas mitubag, May usa ka sampinit sa Lebanon nga nagpadalag mensahe sa usa ka sidro ug nag-ingon, Ipaasawa ang imong anak sa akong anak. Apan miagi ang usa ka ihalas nga mananap sa Lebanon ug gitunobtunoban ang sampinit.
19: Miingon ka, Tan-awa, gilaglag ko ang Edomea, ug nagpasigarbo ka pag-ayo. Apan tambagan ko ikaw pagpuyo sa imong balay. Nganong mangita ka mag kasamok aron ka lamang mamatay ug ang imong katawhan?
20: Apan wala mamati si Amasias kay pagbuot man sa Dios nga mapildi siya tungod sa iyang pagsimba sa mga diosdios sa Edomea.
21: Busa si Joas misulong kang Amasias. Nagsangka sila sa Betsemes nga sakop sa Juda.
22: Napildi ang Juda sa Israel ug nanagan ang mga sundalo sa Juda pauli sa ila.
23: Nadakpan ni Joas si Amasias ug gidala niya sa Jerusalem. Gilumpag ni Joas ang kota sa Jerusalem gikan sa Ganghaan ni Efraim ngadto sa Eskinang Ganghaan nga may gilay-on nga 180 ka metros.
24: Giilog ni Joas ang tanang bulawan ug plata ug ang tanang galamiton diha sa Templo nga gibantayan sa mga kaliwat ni Obed-edom. Gisakmit usab niya ang bahandi sa palasyo sa hari sa Juda ug dala ang mga dinakpan mipauli siya ngadto sa Samaria.
25: Si Amasias nagpabiling buhi sulod sa 15 ka tuig human mamatay si Joas.
26: Ang ubang mga nabuhat ni Amasias sukad gayod sa sinugdan nahisulat sa Kasaysayan sa mga Hari sa Juda ug sa Israel.
27: Sukad siya magpahilayo sa Ginoo , may mga laraw sa pagpatay kaniya didto sa Jerusalem ug mikagiw siya ngadto sa Lakis. Apan gipaapasan siya sa Lakis ug gipatay didto.
28: Ug gidala siya nga gikarga sa kabayo ug gilubong sa lubnganan sa mga hari didto sa Siyudad ni David.