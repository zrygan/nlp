1: Mao kini ang yuta sa Canaan nga nadawat sa katawhan sa Israel. Gibahinbahin kini ni Eleazar nga pari ug ni Josue nga anak ni Nun ug sa mga pangulo sa mga panimalay sa mga banay sa Israel.
2: Sumala sa gisugo sa Ginoo kang Moises, ang yuta sa siyam ug tunga ka banay gibahinbahin pinaagig ripa.
3: Gihatag ni Moises ang usa ka bahin sa yuta ngadto sa duha ka banay ug tunga sa silangan sa Jordan apan wala niya hatagig yuta ang mga Levita.
4: Ang mga kaliwat ni Jose gibahin sa duha ka banay: Manases ug Efraim. Ang mga Levita wala makadawat ug bahin apan nakadawat silag mga siyudad nga ilang kapuy-an ug mga pasibsibanan alang sa ilang mga baka ug karnero.
5: Gibahinbahin sa katawhan sa Israel ang yuta sumala sa gisugo sa Ginoo kang Moises.
6: Ang katawhan sa banay ni Juda miadto kang Josue sa Gilgal. Giingnan siya ni Caleb, ang anak ni Jefone nga Kenisihanon, Nasayod ka sa giingon sa Ginoo kang Moises, ang alagad sa Dios, didto sa Cades Barnea mahitungod kanimo ug kanako.
7: Nagpanuigon ako ug 40 sa dihang gipadala ako ni Moises nga sulugoon sa Ginoo gikan sa Cades Barnea aron pagpangespiya sa yuta. Ug gibalitaan ko siya bahin sa akong nasayran.
8: Gihadlok sa akong mga kauban ang mga tawo. Apan nagmasinugtanon ako sa Ginoo nga akong Dios.
9: Unya gisaaran ako ni Moises nga miingon, Tungod kay nagtuman ka sa gisugo sa Ginoo nga akong Dios, ikaw ug ang imong mga anak sa kahangtoran makapanag-iya gayod sa yuta nga nataakan ninyo.
10: Miagi na ang 45 ka tuig sukad isulti kini sa Ginoo ngadto kang Moises. Panahon kadto nga ang Israel milatas sa kamingawan ug hangtod karon buhi ako tungod sa Ginoo . Tan-awa, 85 na ang akong edad
11: ug baskog gihapon ako karon sama kaniadto sa dihang gipadala ako ni Moises. Makasugakod gihapon ako sa pagpakiggubat ug sa bisan unsa nga buluhaton.
12: Busa ihatag kanako kining kabungtoran nga gisaad sa Ginoo kanako niadtong adlaw sa pagbalita ko ug sa akong mga tawo bahin sa atong naespiyahan. Miingon pa gani kita nga ang higanteng mga tawo nga kaliwat ni Anak nagpuyo sa dagkong siyudad nga kinutaan. Kon mag-uban kanako ang Ginoo , abugon ko sila sumala sa gisulti niya.
13: Gipanalanginan ni Josue si Caleb, ang anak ni Jefone nga Kenisihanon ug gihatag kaniya ang Hebron.
14: Ang Hebron ila gihapon sa mga kaliwat ni Caleb tungod kay nagmasinugtanon siya sa Ginoo , ang Dios sa Israel.
15: Kaniadto ang Hebron ginganlag Kiriat-arba. Si Arba maoy labing gamhanan sa mga kaliwat ni Anak.
: May kalinaw na karon sa maong dapit.