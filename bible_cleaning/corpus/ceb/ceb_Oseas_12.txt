1: Sa tibuok adlaw ang tanang gibuhat sa katawhan sa Israel
: walay kapuslanan ug makadaot lamang.
: Gipilopilo nila ang bakak ug ang mga buhat nga mapintas;
: nakigkombuya sila sa Asiria sa pagpamaligyag lana ngadto sa Ehipto.
2: Ang Ginoo may isudya batok sa Juda,
: ug silotan niya si Jacob sumala sa binuhatan sa iyang katawhan,
: ug paninglan sila sumala sa ilang nahimo.
3: Nakigbisog si Jacob sa iyang igsoon nga si Esau
: sa didto pa sila sa tiyan sa ilang inahan,
: ug sa dako na siya nakiglayog siya sa Dios.
4: Nakiglayog siya sa anghel ug nagmadaugon siya;
: mihilak siya ug nangayo sa iyang panalangin.
: Gikahibalag niya ang Dios didto sa Betel
: ug didto nakigsulti kaniya ang Dios
5: ang Ginoo nga Dios, ang Labing Gamhanan;
: si Yahweh ang iyang ngalan.
6: Busa karon, mga kaliwat ni Jacob,
: salig sa inyong Dios ug balik kaniya.
: Pagmaunongon ug pagmatarong kamo
: ug uban ang pailob paabota ang inyong Dios.
7: Ang Ginoo miingon, Ang negosyante nga kanunayng naggamit ug timbangan nga dili husto,
: gusto kaayong manglimbong sa uban.
8: Nag-ingon ang katawhan sa Efraim,
: Dato kita kay daghan na kitag bahandi.
: Walay makaingon nga nadato kita tungod sa pagpanikas.
9: Ako, ang Ginoo nga inyong Dios,
: maoy nagpagawas kaninyo gikan sa yuta sa Ehipto.
: Papuy-on ko kamo pag-usab diha sa mga tolda,
: sama sa inyong paghimo sa kasaulogan sa balongbalong.
10: Nakigsulti ako sa mga propeta,
: ug ako kadto ang mihatag kaninyog daghang panan-awon ug mga sambingay pinaagi kanila.
11: Kon magpakasala ang taga-Gilead,
: dili sila molampos;
: kon maghalad silag mga torong baka didto sa Gilgal,
: tumpagon ang ilang mga halaran diha sa mga tudling sa kaumahan.
12: Mikagiw si Jacob ngadto sa Siria,
: ug didto nangalagad siya ingon nga tigbantay ug mga karnero aron makaasawa.
13: Pinaagi sa usa ka propeta,
: gikuha sa Ginoo ang Israel gikan sa Ehipto ug giluwas.
14: Daghag nahimo ang Efraim nga nakapasilaob sa kasuko sa Ginoo ,
: busa silotan gayod sila sa Ginoo tungod sa ilang pagkamamumuno,
: ug pahiagomon sila sa kaulawan.