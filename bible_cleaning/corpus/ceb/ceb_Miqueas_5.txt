1: Katawhan sa Jerusalem, pangandam kamo
: kay misulong na ang mga kaaway.
: Giataki na nila ang mga pangulo sa Israel.
2: Miingon ang Ginoo,
: Apan ikaw, O Betlehem Efrata,
: bisag ikaw gamay nga lungsod sa Juda,
: anha maggikan kanimo ang usa ka hari sa Israel,
: nga ang kagikan nagsukad pa gayod sa kakaraanan.
3: Busa itugyan sa Ginoo ang iyang katawhan ngadto sa ilang mga kaaway,
: hangtod nga manganak na ang babayeng nagbati.
: Unya ang tanan niyang kadugo nga gipamihag mamauli na sa ilang nasod.
4: Inig-abot niya, harian niya ang iyang katawhan sa gahom nga gikan sa Ginoo ,
: ug sa kahalangdon nga gikan gayod sa Ginoo nga iyang Dios.
: Magpuyo nga layo sa kadaot ang iyang katawhan,
: kay ang katawhan sa tibuok kalibotan moila man sa iyang pagkagamhanan
5: ug magdala siyag kalinaw.
: Inigsulong sa taga-Asiria sa atong nasod aron paggun-ob nila sa atong mga panalipod,
: ipaaway ta sila sa labing isog natong mga pangulo.
6: Unya mailog nila ang Asiria
: ug ang yuta ni Nimrod pinaagi sa espada.
: Sila ang moluwas kanato
: inigsulong na sa taga-Asiria sa atong nasod.
7: Unya ang nahibiling katawhan sa Israel
: magkatibulaag tipon sa nagkalainlaing katawhan
: sama sa yamog gikan sa Ginoo ,
: ug ingon sa taligsik nga mangahulog sa kasagbotan.
: Mag-agad sila sa Dios ug dili sa tawo.
8: Ang nahibiling katawhan sa Israel
: nga nagkatibulaag ngadto sa nagkalainlaing nasod
: mahisama sa usa ka liyon tipon sa mga mananap sa lasang,
: o sa itoy nga liyon taliwala sa mga karnero.
: Moyatakyatak ug mokuniskunis kini kanila
: ug wala gayoy makaluwas.
9: Buntogon sa Israel ang iyang mga kaaway,
: ug mangamatay silang tanan.
10: Nag-ingon ang Ginoo ,
: Niadtong unyang adlawa, pamatyon ko ang inyong mga kabayo
: ug gub-on ang inyong mga karwahi.
11: Lumpagon ko ang inyong mga siyudad
: ug pukanon ang inyong mga kota.
12: Wagtangon ko ang inyong pagkabarangan,
: ug mahanaw unya ang inyong mga mananagna.
13: Dugmokon ko ang inyong mga diosdios ug ang inyong mga sagradong haligi
: aron dili na kamo magsimba sa binuhat sa inyong mga kamot.
14: Pangibton ang mga larawan sa inyong diosa nga si Asera
: ug gun-obon ang inyong mga siyudad.
15: Tungod sa akong kasuko,
: silotan ko ang mga nasod nga wala motuman sa akong sugo.