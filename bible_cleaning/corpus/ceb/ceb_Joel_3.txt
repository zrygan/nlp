1: Nag-ingon ang Ginoo ,
: Niadto unyang adlawa akong ibalik
: ang kabulahanan sa Jerusalem ug sa Juda.
2: Tigumon ko ang kanasoran
: ug dad-on ko sila sa Walog sa Josafat.
: Didto hukman ko sila
: tungod sa gibuhat nila sa akong katawhan.
: Gipatibulaag nila ang mga Israelita ngadto sa lagyong kanasoran,
: ug gibahinbahin nila ang Israel, ang akong nasod.
3: Nagripa sila kon kinsay manag-iya sa mga binihag;
: gipamaligya nila ingon nga mga ulipon ang mga batan-ong lalaki ug babaye,
: aron ilang ibayad sa daotang mga babaye ug sa bino.
4: O Tiro, Sidon ug Filistia, unsa may inyong giandam alang kanako? Aduna na ba kamoy ikabayad kanako? Kon aduna, pabayron ko kamo dayon!
5: Gisakmit ninyo ang akong mga plata ug mga bulawan ug gidala ninyo ang akong mga bahandi ngadto sa inyong mga templo.
6: Gipamihag ninyo ang katawhan sa Juda ug sa Jerusalem ngadto sa lagyong mga nasod ug gipamaligya ninyo sila ngadto sa mga Grego.
7: Busa karon, kuhaon ko sila gikan sa mga dapit diin ninyo sila gipamaligya. Himoon ko nganha kaninyo ang inyong gibuhat ngadto kanila
8: ug ipabaligya ko usab ang inyong mga anak ngadto sa taga-Juda aron ipamaligya usab ngadto sa Sabea, usa ka nasod nga layo kaayo. Ako, ang Ginoo , maoy nagsulti niini.
9: Ipahibalo kini sa mga kanasoran
: Pangandam kamo sa gubat,
: tawga ang kasundalohan,
: tigoma silang tanan ug sulong kamo!
10: Himoang mga espada ang inyong mga punta sa daro,
: ug himoang mga bangkaw ang inyong mga galab.
: Bisan ang mga luyahon kinahanglan makig-away.
11: Pagdali, duol kamong tanang silingang kanasoran
: ug pagtigom kamo didto sa walog.
: O Ginoo , pakanaoga ang gamhanan mong kasundalohan!
12: Kinahanglan nga mangandam ang kanasoran
: ug moadto sa Walog sa Paghukom.
: Didto, ako, ang Ginoo , maghukom sa tanang kasikbit nga kanasoran.
13: Daotan sila kaayo,
: busa galaba sila sama sa trigo sa panahon sa ting-ani,
: ug pigsaa sila sama sa ubas diha sa pug-anan hangtod nga mobuhagay ang bino.
14: Linibo ang katawhan sa Walog sa Paghukom
: ug didto hapit na gayod moabot ang adlaw sa Ginoo .
15: Mongitngit ang adlaw ug ang bulan,
: ug dili na mohayag ang kabituonan.
16: Mosinggit ang Ginoo didto sa Bukid sa Sion;
: modahunog ang iyang tingog didto sa Jerusalem;
: mokurog ang yuta ug ang langit,
: apan panalipdan niya ang iyang katawhan.
17: Unya masayod ka, O Israel, nga ako mao ang Ginoo nga imong Dios.
: Nagpuyo ako sa Sion, ang balaan kong bukid;
: ang Jerusalem mao ang balaang siyudad,
: ug ang mga langyaw dili na gayod makabuntog niini.
18: Niadtong panahona ang kabukiran malukop sa mga parasan,
: may mga baka na unya sa kabungtoran,
: ug daghan nang tubig sa tibuok Juda.
: May suba nga modagayday gikan sa Templo sa Ginoo ,
: ug patubigan niini ang Walog sa mga Acasia.
19: Mahimong kamingawan ang Ehipto ingon man ang Edomea,
: kay gisulong man nila ang yuta sa Juda
: ug gipamatay ang mga tawong inosente.
2021: Ako manimalos alang kanila,
: ug silotan ko gayod ang sad-an.
: May magpuyo na unya sa Juda ug sa Jerusalem hangtod sa kahangtoran,
: ug magpuyo na ang Ginoo didto sa Bukid sa Sion.