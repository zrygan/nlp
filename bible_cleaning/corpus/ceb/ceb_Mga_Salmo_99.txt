1: Naghari ang Ginoo ug nangurog ang mga katawhan!
: Naglingkod siya sa iyang trono ibabaw sa mga kerubin
: ug natay-og ang kalibotan.
2: Ang Ginoo gamhanan sa Sion;
: naghari siya sa tanang kanasoran.
3: Ang tanan magdayeg sa gamhanan ug halangdon niyang ngalan.
: Balaan siya!
4: Gamhanang hari, gihigugma mo ang matarong;
: gihatagan mo ang Israel ug kaangayan, hustisya ug katarong.
5: Dayga ang Ginoo nga atong Dios;
: simbaha siya atubangan sa iyang trono!
: Balaan siya!
6: Si Moises ug si Aaron iyang mga pari
: ug si Samuel nag-ampo kaniya;
: nagsangpit sila sa Ginoo ug gitubag niya sila.
7: Misulti siya kanila gikan sa daw haliging panganod;
: gituman nila ang mga balaod ug mga kasugoan nga gihatag niya kanila.
8: O Ginoo nga among Dios, gitubag mo ang imong katawhan;
: mapinasayloon ka kanila apan mosilot usab sa ilang mga sala.
9: Dayga ang Ginoo nga atong Dios
: ug simbaha siya didto sa iyang balaang bukid!
: Balaan ang Ginoo nga atong Dios!