1: Unya gitigom ni Hari Solomon sa iyang atubangan didto sa Jerusalem ang tanang mga pangulo sa mga banay ug sa mga panimalay sa katigulangan sa katawhan sa Israel aron ilang dad-on ang Sudlanan sa Kasabotan sa Ginoo gikan sa Siyudad ni David nga mao ang Sion.
2: Ug ang tanang katawhan sa Israel miadto kang Hari Solomon sa Kasaulogan sa Balongbalong sa bulan sa Etanim nga mao ang ikapitong bulan.
3: Ug mianha usab ang tanang kadagkoan sa Israel ug giyayongan sa mga pari ang Sudlanan sa Kasabotan.
4: Ang mga pari ug mga Levita maoy nagdala sa Sudlanan sa Kasabotan ug sa Tolda nga Tagboanan ug sa mga sagradong galamiton nga diha sa Tolda nga Tagboanan.
5: Si Hari Solomon ug ang mga Israelita nagkatigom diha sa atubangan sa Sudlanan sa Kasabotan ug naghalad silag mga karnero ug mga baka nga dili maihap tungod sa kadaghan.
6: Unya gidala sa mga pari ang Sudlanan sa Kasabotan sa Ginoo ngadto sa butanganan niini didto sa Dapit nga Labing Balaan sa Templo, ilalom sa mga pako sa kerubin.
7: Gipandongan sa mga pako sa kerubin ang Sudlanan sa Kasabotan ug ang mga yayongan niini.
8: Tag-as kaayo ang mga yayongan busa ang tumoy niini makita diha sa Dapit nga Balaan sa dili pa ang Dapit nga Labing Balaan apan dili kini makita sa gawas ug atua kini didto hangtod niining panahona.
9: Walay sulod ang Sudlanan gawas sa duha ka papan nga bato nga gisulod ni Moises niini didto sa Bukid sa Sinai diin ang Ginoo naghimog kasabotan uban sa katawhan sa Israel sa paghigawas nila sa Ehipto.
10: Sa paggula sa mga pari gikan sa Balaang Dapit, may panganod nga milukop sa Templo sa Ginoo .
11: Tungod niini ang mga pari naglisod sa pagpadayon sa ilang buluhaton kay ang Templo napuno man sa himaya sa Ginoo .
12: Unya nag-ampo si Solomon,
: Gipahimutang mo, O Ginoo , ang adlaw diha sa kalangitan,
: apan anaa ka magpuyo sa mga panganod ug sa mangitngit nga dapit.
13: Nagtukod ako alang kanimo ug usa ka matahom nga balay,
: dapit nga sarang mo nga kapuy-an hangtod sa kahangtoran.
14: Unya ang hari miatubang sa katawhan sa Israel ug gipanalanginan niya sila samtang nagbarog sila.
15: Siya miingon, Dalaygon ang Ginoo , ang Dios sa Israel, nga nagtuman sa iyang gisaad ngadto sa akong amahan nga si David sa dihang giingnan niya siya,
16: Sukad sa adlaw nga gipagawas ko sa Ehipto ang akong katawhan, wala ako magpili ug siyudad sa tibuok Israel nga tukoran ug Templo diin pasidunggan ang akong ngalan. Apan gipili ko si David aron maoy magdumala sa akong katawhan, ang Israel.
17: Nagtinguha gayod ang akong amahan nga si David sa pagtukod ug usa ka Templo alang sa Ginoo , ang Dios sa Israel.
18: Apan ang Ginoo miingon sa akong amahan, Maayo ang imong tinguha sa pagtukod ug Templo aron sa pagpasidungog kanako.
19: Apan dili ikaw maoy motukod niini kondili ang imong anak.
20: Gituman sa Ginoo ang iyang saad kay ako man maoy naghari puli kang David nga akong amahan ug gitukod ko ang Templo alang sa ngalan sa Ginoo , ang Dios sa Israel.
21: Giandaman kog dapit ang Sudlanan sa Kasabotan nga gihimo sa Ginoo uban sa atong katigulangan sa dihang gipagawas niya sila sa Ehipto.
22: Unya si Solomon mibarog sa atubangan sa halaran sa Ginoo , atubangan sa mga Israelita. Giisa niya ang iyang mga kamot ngadto sa langit
23: ug miingon, O Ginoo nga Dios sa Israel, walay Dios nga sama kanimo sa langit ug sa yuta nga nagtuman sa kasabotan ug nagpakita sa gugmang walay paglubad ngadto sa imong mga sulugoon nga nagsunod kanimo sa kinasingkasing gayod.
24: Gituman mo ang imong gisaad ngadto sa imong alagad nga si David nga akong amahan. Gituman mo karong adlawa ang imong gisulti.
25: Busa, O Ginoo nga Dios sa Israel, tumana usab ang imong gisaad sa imong alagad nga si David nga akong amahan sa diha nga ikaw miingon, Dili ka makabsag anak nga mopuli kanimo paghari kon sila magmatinumanon sa akong mga lagda sama kanimo.
26: Busa tumana, O Dios sa Israel, ang gisaad mo sa imong alagad nga si David nga akong amahan.
27: Apan mopuyo ba gayod ikaw, O Dios dinhi sa kalibotan? Kon ang langit ug ang kinatas-ang langit dili man gani igo nga imong kapuy-an, unsa pa kaha ang Templo nga akong gitukod?
28: Apan tagda ang akong pag-ampo, O Ginoo nga akong Dios. Pamatia ang akong pagsangpit kanimo niining adlawa
29: aron sa adlaw ug gabii bantayan mo kining Templo, ang dapit nga imong giingon diin pasidunggan ang imong ngalan aron mamati ka sa pag-ampo nga ihalad sa imong alagad nganhi niining dapita.
30: Ug pamatia usab ang pangaliya sa imong alagad ug sa imong katawhan, ang Israel, inig-ampo nila nga mag-atubang niining dapita. Pamati diha sa langit nga maoy imong puy-anan ug inigkadungog mo, pasayloa kami.
31: Kon makasala ang usa ka tawo sa iyang isigkatawo ug papanumpaon siya ug moanhi siya ug manumpa atubangan sa imong halaran nga ania niining balaya,
32: pamati diha sa langit ug hukmi ang imong mga sulugoon. Siloti ang sad-an sumala sa iyang binuhatan ug ipahayag nga walay sala ang matarong pinaagi sa pagganti kaniya sumala sa iyang katarong.
33: Kon mabuntog sa ilang kaaway ang imong katawhan, ang Israel, kay nakasala sila kanimo, unya maghinulsol sila ug moila sa imong ngalan ug mag-ampo ug mangamuyo kanimo dinhi niining Temploha,
34: pamatia sila diha sa langit ug pasayloa ang imong katawhan ug dad-a sila pagbalik sa yuta nga gihatag mo sa ilang katigulangan.
35: Kon dili mo paulanon kay nakasala sila kanimo, unya mag-ampo sila nga mag-atubang niining dapita ug moila sa imong ngalan ug maghinulsol sa ilang sala tungod sa imong pagkastigo kanila,
36: pamatia sila diha sa langit ug pasayloa ang imong mga sulugoon nga mao ang imong katawhan, ang Israel. Tudloi sila sa pagkinabuhi nga matarong ug paulani ang imong yuta nga imong gihatag sa imong katawhan ingon nga ilang panulondon.
37: Kon may gutom dinhi sa nasod o kamatay o sakit sa mga tanom o dulon o ulod o libotan sila sa ilang mga kaaway diha sa ilang mga siyudad,
38: unya mag-ampo ug mangamuyo si bisan kinsa o ang tanan mong katawhan, ang Israel ug maghinulsol sila sa ilang mga sala ug mag-ampo nga mag-atubang niining Temploha,
39: pamatia sila diha sa langit nga maoy imong puy-anan. Pasayloa sila ug hukmi ang matag usa sumala sa ilang binuhatan kay ikaw ug ikaw lamang ang nasayod sa kasingkasing sa tanang tawo.
40: Sa ingon, magtamod sila kanimo sa tibuok nilang kinabuhi ug magpuyo sila niining yuta nga gihatag mo sa ilang katigulangan.
41: Sa mao usab nga paagi, kon ang usa ka langyaw moabot gikan sa layong nasod tungod sa imong ngalan
42: kay makabalita man gyod ang ubang katawhan sa imong pagkagamhanan, unya moanhi ang maong langyaw ug mag-ampo dinhi niining Temploha,
43: pamati diha sa langit nga mao ang imong puy-anan ug buhaton mo ang iyang gihangyo kanimo aron makaila kanimo ang tanang katawhan sa kalibotan ug motahod sila kanimo ingon nga nagtahod kanimo ang imong katawhan ug aron sila masayod nga gitukod ko kining Temploha aron sa pagpasidungog kanimo.
44: Kon mandoan mo ang imong katawhan sa pagpakiggubat batok sa ilang kaaway unya mag-ampo sila kanimo, O Ginoo , nga mag-atubang niining siyudara nga imong gipili ug sa Templo nga gitukod ko alang sa imong ngalan,
45: pamatia diha sa langit ang ilang pag-ampo ug tabangi sila.
46: Kon makasala sila kanimokay wala may tawo nga dili makasalaunya masuko ka kanila ug itugyan mo sila sa ilang mga kaaway ug pamihagon sila,
47: apan bisan didto sa yuta diin sila mabihag kon maghinulsol sila ug mangaliyupo kanimo ug moingon, Nakasala kami ug daotan ang among binuhatan,
48: unya maghinulsol sila sa bug-os nilang hunahuna ug kasingkasing ug mag-ampo sila kanimo nga mag-atubang sa ilang yuta nga gihatag mo sa ilang katigulangan ug niining siyudad nga imong gipili ug niining Templo nga gitukod ko aron sa pagpasidungog kanimo,
49: pamatia sila ug kaluy-i.
50: Pasayloa ang imong katawhan nga nakasala kanimo. Pasayloa usab ang tanan nga kalapasan nga ilang nahimo ug kaluy-i sila atubangan niadtong mga nagbihag kanila aron nga ang mga nagbihag maluoy usab kanila.
51: Imo silang katawhan nga imong gipagawas sa hudnong nagdilaab nga mao ang Ehipto.
52: O Ginoong Dios , pamatia ang pangamuyo sa imong sulugoon ug ang pag-ampo sa imong katawhan, ang Israel. Pamatia sila sa higayon nga mosangpit sila kanimo.
53: Kay gipili mo sila gikan sa katawhan sa kalibotan aron mahimo nimong katawhan sumala sa gipahayag mo pinaagi kang Moises nga imong sulugoon sa dihang gikuha mo ang among katigulangan gikan sa Ehipto.
54: Sa nakahuman na si Solomon niining iyang pag-ampo sa Ginoo mitindog siya gikan sa atubangan sa halaran diin didto nagluhod siya binayaw ang iyang mga kamot.
55: Mitindog siya ug gipanalanginan niya ang tanang Israelita nga nagkatigom didto ug sa kusog nga tingog miingon siya,
56: Dalaygon ang Ginoo nga naghatag ug pahulay sa iyang katawhan, ang Israel, sumala sa tanan nga gisaad niya! Wala pay saad niya pinaagi kang Moises nga wala niya tumana!
57: Ang Ginoo nga atong Dios mag-uban unta kanato ingon nga nag-uban siya sa atong katigulangan. Hinaot unta nga dili kita niya biyaan o isalikway.
58: Himoon unta kita niyang masinugtanon kaniya ug magkinabuhi sumala sa iyang kabubut-on ug magtuman sa iyang kasugoan, sa iyang mga balaod ug sa iyang mga lagda nga gisugo niya sa atong katigulangan.
59: Hinaot unta kining akong mga pangaliyupo adlaw ug gabii modangat sa Ginoo nga atong Dios ug nga tabangan unta niya ang iyang alagad ug ang iyang katawhan, ang Israel, sumala sa ilang mga gikinahanglan sa matag adlaw
60: aron masayod ang tanang katawhan sa kalibotan nga ang Ginoo mao ang Dios ug wala nay lain.
61: Magmatinud-anon unta sa bug-os ang inyong kasingkasing ngadto sa Ginoo nga atong Dios ug magtuman sa iyang mga balaod ug mga kasugoan sama sa atong gibuhat karon.
62: Unya ang hari ingon man ang tibuok Israel naghalad ug mga mananap ngadto sa Ginoo .
63: Si Solomon naghalad ngadto sa Ginoo ug halad sa pakigdait: 22,000 ka baka ug 120,000 ka karnero. Busa gihalad sa hari ug sa tibuok katawhan sa Israel ang Templo sa Ginoo .
64: Niadtong adlawa usab gihalad sa hari ang taliwala nga hawanan nga diha sa atubangan sa Templo sa Ginoo . Didto naghalad siya ug halad nga sunogon ug halad nga uhay ug ang mga tambok nga bahin sa halad sa pakigdait tungod kay ang bronsi nga halaran nga diha sa atubangan dili igo nga butangan sa mga halad nga sunogon ug sa halad nga pagkaon ug sa mga tambok nga bahin sa halad sa pakigdait.
65: Busa niadtong higayona gihimo ni Solomon ug sa tibuok Israel ang usa ka kombira, usa ka dakong tigom, gikan sa Agianan sa Hamat sa amihanan ngadto sa utlanan sa Ehipto sa habagatan. Diha sila sa atubangan sa Ginoo sulod sa pito ka adlaw.
66: Sa ikawalo ka adlaw gipapauli niya ang katawhan. Gidayeg nila ang hari ug malipayon sila nga namauli sa ilang mga pinuy-anan tungod sa tanang kaayohan nga gipakita sa Ginoo ngadto kang David ug sa katawhan sa Israel.