1: Unya nakahukom si Dario sa pagtudlog 120 ka tinugyanan sulod sa iyang gingharian.
2: Kini sila ubos sa pagdumala sa tulo ka pangulo ug usa niining tulo mao si Daniel. Kinahanglan nga sila mohatag ug husay matag karon ug unya ngadto niining tulo ka pangulo aron dili malimbongan ang hari.
3: Si Daniel maoy nahimong labing inila sa mga pangulo ug sa mga tinugyanan sa hari kay diha man kaniya ang espiritu sa Dios busa nakahunahuna ang hari sa pagtugyan ngadto kaniya sa gahom sa pagdumala sa tibuok gingharian.
4: Tungod niini ang ubang kadagkoan nangitag paagi nga ilang ikasumbong si Daniel sa hari apan walay sayop nga nahimo si Daniel nga kapasikaran sa ilang sumbong kay buotan man siya.
5: Busa miingon sila, Dili gayod kita makakaplag ug kalapasan kang Daniel aron ato siyang ikasumbong sa hari gawas kon kini labot sa balaod sa iyang Dios.
6: Busa nagkasabot sila nga adtoon nila ang hari ug sultihan niining mosunod: O Hari Dario, hatagan ka untag taas nga kinabuhi!
7: Ang tanang pangulo sulod sa gingharian, ang mga mayor, mga tinugyanan, mga magtatambag ug mga gobernador, nagkauyon sa paghangyo kanimo nga magpakanaog ka unta ug usa ka sugo nga sulod sa 30 ka adlaw, kinsa kadtong dili moyukbo kanimo ug mag-ampo hinuon ngadto sa laing dios o tawo, kinahanglang itambog ngadto sa langub sa mga liyon.
8: Busa karon, Kamahalan, ipakanaog ang sugo ug pirmahe aron dili na kini mausab sumala sa balaod sa Media ug sa Persia.
9: Tungod niini gipakanaog sa hari ang usa ka sugo ug iya kining gipirmahan.
10: Sa pagkasayod ni Daniel nga gipirmahan na sa hari ang maong balaod, mipauli siya sa iyang balay ug gipangablihan niya ang mga bintana nga nag-atubang sa Jerusalem. Unya miluhod siya makatulo sa usa ka adlaw ug nag-ampo ug nagpasalamat sa iyang Dios sumala sa nabatasan niya.
11: Ug ang iyang mga kaaway nagkauyon nga mangadto sa balay ni Daniel ug ilang nakaplagan siya nga nag-ampo ug nangaliyupo sa iyang Dios.
12: Unya ilang giadto ang hari aron isumbong si Daniel ug sila miingon, Kamahalan! Dili ba nagsugo ka man nga sulod sa 30 ka adlaw kinsa kadtong modangop sa laing dios o tawo inay kanimo lamang kinahanglang itambog ngadto sa langub sa mga liyon?
: Mitubag ang hari, Magpabilin ang maong sugo sumala sa balaod sa Media ug sa Persia ug dili mahimong usbon.
13: Ug ilang giingnan ang hari, Si Daniel nga usa sa mga binihag gikan sa Juda wala magtahod kanimo, Kamahalan, o sa imong kasugoan kondili nag-ampo hinuon siya sa iyang Dios makatulo sa usa ka adlaw.
14: Sa pagkadungog sa hari niini, nasubo siya pag-ayo ug buot niyang luwason si Daniel ug naningkamot siya sa paghimo niini hangtod sa pagsalop sa adlaw.
15: Apan ang mga kaaway ni Daniel nag-usa pag-adto sa hari ug giingnan nila ang hari, Kamahalan, nasayod ka baya nga ang balaod sa Media ug sa Persia dili mahimong usbon human kini ikapakanaog sa hari.
16: Busa gipakuha sa hari si Daniel ug gipatambog ngadto sa langub sa mga liyon. Giingnan niya si Daniel, Hinaot unta nga luwason ka sa imong Dios nga imong gialagaran sa kanunay!
17: Unya gitak-opan ug bato ang ganghaan sa langub sa mga liyon ug gisilyohan sa singsing sa hari ug sa singsing sa mga kadagkoan aron walay makabakwi sa silot nga gipahimutang kang Daniel.
18: Unya mipauli ang hari sa palasyo ug nagpuasa siya niadtong gabhiona ug wala siya maglingawlingaw ug wala siya makatulog sa tibuok gabii.
19: Sa pagkabanagbanag midali ang hari pag-adto sa langub sa mga liyon.
20: Sa pagkaduol na niya, misinggit siya sa tingog nga masub-anon, Daniel, alagad sa buhing Dios, nakaluwas ba kanimo ang Dios nga imong gialagaran sa tanang higayon?
21: Ug mitubag si Daniel, Kamahalan, hatagan ka untag taas nga kinabuhi!
22: Ang akong Dios nagpadala ug anghel aron pagtak-om sa baba sa mga liyon busa wala ako nila tukba kay wala man akoy daotang nahimo sa iyang atubangan ug kanimo usab.
23: Nalipay pag-ayo ang hari ug mimando siya nga kuhaon si Daniel gikan sa langub sa mga liyon. Busa gikuha nila si Daniel nga wala gayod maunsa kay misalig man siya sa iyang Dios.
24: Unya gipatawag sa hari ang mga tawong nagsumbong kang Daniel lakip ang ilang mga anak ug asawa ug gitambog sila sa puy-anan sa liyon ug sa wala pa gani sila motugkad sa yuta gikuninitan na sila ug gigupok sa mga liyon ang ilang kabukogan.
25: Human niini, gisulatan ni Hari Dario ang tanang katawhan sa kalibotan. Matod niya, Gipanghinaot ko nga makabaton kamog malungtarong kalinaw.
26: Gipakanaog ko kining sugo nga ang tanang sakop sa akong gingharian kinahanglang moyukbo ug mosimba sa Dios ni Daniel
: Kay siya buhi nga Dios ug walay kataposan;
: dili malumpag ang iyang gingharian
: ug maghari siya hangtod sa kahangtoran.
27: Moluwas gayod siya,
: ug nagbuhat ug mga kahibulongang butang dinhi sa yuta ug sa langit.
: Siya ang nagluwas kang Daniel gikan sa kapintas sa mga liyon.
28: Busa nagmauswagon gayod si Daniel sa panahon nga si Dario ug si Ciro nga taga-Persia maoy naghari.