1: Miingon ako, Magmatngon ako sa akong buhaton
: aron dili ako makasala pinaagi sa akong pagpanulti.
: Dili ako mosulti
: samtang anaa pa sa duol ang daotang mga tawo.
2: Nagpakahilom ako
: ug wala ako mosulti bisag usa ka pulong.
: Apan misamot hinuon ang akong pag-antos,
3: ug ang akong kasingkasing napuno sa kabalaka.
: Sa naghunahuna ako niini,
: misamot ang kahasol nga akong gibati,
: ug kay wala na man gayod ako makaantos, miingon ako,
4: O Ginoo , pahibaloa ako sa akong kataposan
: ug sa gidugayon sa akong kinabuhi.
: Sayri ako kanus-a matapos ang akong kinabuhi.
5: Pagkamubo sa kinabuhi nga gihatag mo kanako!
: Pipila lamang ka dangaw ang gitas-on niini,
: ug balig wala lamang ang akong kinabuhi sa imong atubangan.
: Ang tawo sama lamang sa gininhawa!
6: Sama lamang siya sa anino;
: ang tanang gihimo niya walay kapuslanan.
: Nagtigom siyag bahandi
: apan wala siya masayod kinsay makapanunod niini!
7: Ug karon, O Ginoo,
: wala na akoy laing gilaoman pa gawas kanimo.
8: Luwasa ako sa tanan kong sala,
: ug ayaw itugot nga biaybiayon ako sa mga buangbuang.
9: Nagpakahilom ako ug dili gayod mosulti
: kay ikaw ang nagbuot sa akong kahimtang.
10: Ayaw na akog siloti
: kay hapit na intawon ako mamatay sa imong mga hampak!
11: Pinaagi sa imong mga pagbadlong
: gisilotan mo ang tawo tungod sa iyang sala,
: ug sama sa anunugba gikutkot mo ang mga butang nga iyang gimahal.
: Tinuod gayod nga ang tawo sama lamang sa gininhawa!
12: Dungga intawon ang pag-ampo ko, O Ginoo .
: Pamatia ang akong pangaliya,
: ug ayaw pagpakahilom samtang naghilak ako!
: Dumuduong lamang ako
: sama sa tanan kong katigulangan.
13: Pasagdi na lamang ako
: aron magmalipayon ako sa dili pa mamatay.