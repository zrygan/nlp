1: Sa pagkahuman gayod ni Solomon ug ampo, may kalayo nga mikunsad gikan sa langit ug gilamoy ang mga halad nga mga mananap ug napuno ang Templo sa himaya sa Ginoo .
2: Tungod niini, wala na makasulod ang mga pari.
3: Sa pagkakita sa katawhan sa Israel sa kalayo nga mikunsad gikan sa langit ug sa himaya sa Ginoo nga mipuno sa Templo, nanghapa sila sa yuta ug gisimba ug gipasalamatan nila ang Ginoo tungod sa iyang kaayo ug sa iyang gugma nga walay kataposan.
4: Unya ang hari ug ang tanang Israelita naghalad ug mga mananap ngadto sa Ginoo .
5: Si Hari Solomon naghalad ug 22,000 ka baka ug 120,000 ka karnero ingon nga halad sa pakigdait. Busa gihalad sa hari ug sa tanang Israelita ang Templo sa Dios.
6: Ang mga pari nagbarog sa dapit nga gigahin alang kanila ingon man ang mga Levita nga nagkupot sa ilang mga instrumento nga hinimo ni Hari David aron tugtogon sa pagpasalamat sa Ginoo tungod sa iyang gugma nga walay kataposan. Sa atbang nila ang mga pari nagpatingog sa ilang mga trumpeta samtang ang tanang Israelita nagtindog.
7: Gihalad ni Solomon ang tungatunga nga hawanan nga diha sa atubangan sa Templo sa Ginoo . Didto gisunog niya ang mga halad ug ang tambok sa mga halad sa pakigdait kay ang bronsing halaran nga hinimo ni Solomon dili man igo nga butangan sa mga halad nga sunogonon ug sa mga halad nga uhay ug mga tambok.
8: Pito ka adlaw nga gihimo ni Solomon ug sa tanang katawhan sa Israel ang Kasaulogan sa Balongbalong. Miabot usab ang dakong panon sa katawhan gikan sa Agianan sa Hamat ug sa utlanan sa Ehipto.
9: Pito usab ka adlaw ang ilang pagbangkite sa paghalad sa halaran ug sa ikawalo nga adlaw, naghimo silag usa ka tigom aron pagtapos niini.
10: Sa pagkasunod adlaw nga mao ang ika-23 nga adlaw sa ikapito nga bulan, gipapauli ni Solomon ang katawhan. Nagmaya ug nagmalipayon sila tungod sa kaayo nga gipakita sa Ginoo kang David ug kang Solomon ug sa iyang katawhan.
11: Nahuman ni Solomon pagtukod ang Templo sa Ginoo ug ang iyang palasyo sumala gayod sa tanan niyang plano.
12: Unya sa pagkagabii mipakita ang Ginoo kang Solomon ug miingon, Nadungog ko ang imong pag-ampo ug gipili ko kining dapita diin anhi himoa ang mga paghalad.
13: Kon tak-opan ko ang langit aron dili moulan ug sugoon ko ang mga dulon sa pagkaon sa mga tanom, kon padad-an kog kamatay ang akong katawhan,
14: ug kon ang katawhan nga akong tinawag modangop kanako sa dakong pagpaubos ug mobiya sa ilang sala, patalinghogan ko gayod sila ug pasayloon sa ilang mga sala ug ibalik ko ang kadagaya sa ilang nasod.
15: Bantayan ko kining dapita ug andam ako sa pagpatalinghog sa pag-ampo nga himoon dinhi.
16: Karon gipili ko ug gibalaan kining Temploha ingon nga dapit diin simbahon ako hangtod sa hangtod. Bantayan ug panalipdan ko kini sa tanang panahon.
17: Kon magmatinumanon ka sa pag-alagad sama sa gibuhat sa imong amahan nga si David, motuman sa akong balaod ug mobuhat sa tanan nga gisugo ko kanimo,
18: ampingan ko ang saad nga akong gihimo ngadto sa imong amahan nga si David sa dihang giingnan ko siya nga ang Israel mandoan kanunay sa iyang mga kaliwat.
19: Apan kon isalikway ninyo ang akong mga gimbut-an ug mga kasugoan ug moalagad ug mosimba kamo sa laing mga dios,
20: hinginlan ko kamo gikan sa nasod nga gihatag ko kaninyo ug kining Templo nga akong gibalaan, akong isalikway. Ang tanang katawhan magyubit ug magtamay niini.
21: Iniglabay sa mga tawo niining Temploha nga halangdon kaayo, mahibulong sila ug moingon, Nganong gisalikway man sa Ginoo kining nasora ug kining Temploha?
22: Unya moingon sila, Nahitabo kini kay gisalikway man nila ang Ginoo nga Dios sa ilang katigulangan nga nagkuha kanila gikan sa Ehipto ug nagsunod hinuon sila sa laing mga dios, nagsimba ug nag-alagad kanila. Tungod niini gipahiagom sila sa Ginoo niining katalagmana.