1: Unya miadto si Samson sa Gaza ug didto nakaila niya ang usa ka daotang babaye ug nakighilawas siya sa maong babaye.
2: Nahibaloan sa mga taga-Gaza nga didto si Samson busa gilibotan nila ang dapit ug giatangan nila siya sa ganghaan sa siyudad sa tibuok gabii. Naghilom sila sa tibuok gabii ug nag-ingnanay, Maghulat kita hangtod sa pagkabuntag, unya patyon nato siya.
3: Apan si Samson natulog hangtod sa tungang gabii. Unya mibangon siya ug gialsa niya ang ganghaan sa siyudad lakip ang mga sira, mga haligi, mga trangka ug uban pa. Gipas-an niya kini ug gidala ngadto sa tumoy sa bungtod nga nagdungaw sa Hebron.
4: Human niini, si Samson nahigugma sa usa ka babaye nga gipanganlag Dalila nga nagpuyo sa Patag sa Sorec.
5: Unya ang mga pangulong Filistihanon miadto kang Dalila ug miingon, Lansisi si Samson ug susiha nganong kusgan man siya kaayo ug kon unsaon namo siya pagbuntog ug paggapos aron wala na siyay mahimo. Ang matag usa kanamo mohatag kanimog 1,100 ka salapi.
6: Busa giingnan ni Dalila si Samson, Sultihi ako nganong kusgan ka kaayo. Unsaon ka man paggapos aron wala ka nay mahimo?
7: Si Samson mitubag, Kon gaposon nila akog pito ka bag-ong higot sa pana nga wala pa mauga, maluya ako sama kang bisan kinsa.
8: Busa gidad-an sa mga pangulong Filistihanon si Dalila ug pito ka bag-ong higot sa pana nga dili pa uga ug pinaagi niini gigapos niya si Samson.
9: May pipila ka tawo nga gipatago ni Dalila sa laing lawak ug unya misinggit siya, Samson! Ania ang mga Filistihanon! Apan gibugto ni Samson ang mga pisi sama sa hilo nga mabugto kon modapat sa kalayo. Busa wala gihapon nila hibaloi ang sikreto sa iyang kusog.
10: Si Dalila miingon kang Samson, Gibinuangan lang ako nimo ug gibakakan. Sultihi ako kon unsaon ka paggapos.
11: Giingnan ni Samson si Dalila, Kon gaposon nila akog bag-ong pisi nga wala pa gayod magamit, maluya ako sama kang bisan kinsa.
12: Busa nagkuha si Dalila ug bag-ong pisi ug gigapos niya si Samson niini. Unya misinggit siya, Samson! Ania ang mga Filistihanon. Ang mga tawo naghulat didto sa laing lawak apan gibugto niya ang mga pisi sama sa hilo.
13: Si Dalila miingon kang Samson, Gibinuangan mo lang gihapon ako ug gibakakan. Sultihi ako sa tinuod kon unsaon ka paggapos.
: Giingnan ni Samson si Dalila, Kon lubiron mo ang pito ka salapid sa akong buhok ug hugton mo kini pinaagi sa kimpit maluya ako sama kang bisan kinsa.
14: Unya gipakatulog ni Dalila si Samson ug gilubid niya ang pito ka salapid sa buhok ni Samson. Gihugtan niya kini pinaagi sa kumpit ug unya misinggit siya, Samson! Ania ang mga Filistihanon! Apan mibangon siya ug gibunlot niya ang iyang buhok gikan sa hablanan.
15: Busa si Dalila miingon kaniya, Nganong moingon ka man nga gihigugma mo ako apan wala diay? Makatulo mo na ako binuangi ug wala ka gihapon motug-an kanako nganong kusgan ka kaayo.
16: Kada adlaw gipangutana niya si Samson busa si Samson gikapuyan nag pamati kaniya.
17: Sa kataposan gitug-anan na lamang niya si Dalila sa tinuod. Wala gayod kaputli ang akong buhok, matod niya, kay hinalad man ako ngadto sa Dios ingon nga Nasareo bisan didto pa ako sa tagoangkan sa akong inahan. Kon tupihan ang akong buhok, mawad-an akog kusog ug maluya ako sama kang bisan kinsa.
18: Sa nasiguro na ni Dalila nga mitug-an na si Samson sa tinuod, gipadad-an niyag mensahe ang mga pangulong Filistihanon, Balik kamo kay mitug-an na gayod siya sa tinuod. Unya namalik sila ug nagdalag kuwarta.
19: Gipakatulog ni Dalila si Samson diha sa iyang paa ug mitawag siyag usa ka tawo nga maoy mitupi sa pito ka salapid sa buhok ni Samson. Unya gipasakitan niya si Samson apan wala nay kusog si Samson.
20: Unya misinggit siya, Samson! Ania ang mga Filistihanon. Mimata si Samson ug nagdahom gihapon nga makabuhi siya ug makalingkawas. Wala siya masayod nga gibiyaan na diay siya sa Ginoo .
21: Gidakop siya sa mga Filistihanon ug gilugit ang iyang mga mata. Gidala nila siya sa Gaza ug gigapos pinaagi sa bronsi nga kadena. Gihimo siyang tiggaling didto sa prisohan.
22: Apan ang buhok niya nag-anam pagtubo.
23: Unya nagtigom ang mga pangulong Filistihanon aron pagsaulog ug paghimog dakong halad ngadto sa ilang diosdios nga si Dagon. Nag-awit sila, Ang atong dios naghatag kanatog kadaogan batok sa atong kaaway nga si Samson!
24: Ug sa pagkakita sa katawhan kaniya, nag-awit silag pagdayeg sa ilang diosdios: Ang atong dios naghatag kanatog kadaogan batok sa atong kaaway nga naghimog kadaot sa atong nasod ug nakapatayg daghan sa atong katawhan.
25: Naglipay sila ug miingon, Paaria si Samson aron atong himoong kataw-anan. Gipakuha nila si Samson gikan sa prisohan ug gihimong kataw-anan ug gipabarog taliwala sa duha ka dagkong haligi.
26: Si Samson miingon sa bata nga lalaki nga maoy naggiya kaniya, Pakupta ako sa haligi sa balay kay gusto akong mosandig niini.
27: Naghuot sa mga lalaki ug babaye ang balay. Didto usab ang mga pangulong Filistihanon ug mga 3,000 ka lalaki ug babaye didto sa atop nga nagtan-aw ug nagbugalbugal kang Samson.
28: Unya nag-ampo si Samson, O Ginoong Dios , hinumdomi intawon ako. Hatagi intawon akog kusog bisan karon na lang aron makabalos ako sa mga Filistihanon nga milugit sa akong duha ka mata.
29: Unya migunit si Samson sa duha ka haligi sa balay nga ilang gitigoman, misandig niini
30: ug misinggit, Tugoti akong mamatay uban sa mga Filistihanon! Gitulod niya kini uban sa tibuok niyang kusog ug ang balay nahugno ngadto sa mga pangulo ug sa tanang tawo. Daghan pa siyag napatay nga mga tawo sa pagkamatay niya kay sa buhi pa siya.
31: Unya ang iyang mga igsoong lalaki ug ang tibuok niyang banay nangadto aron pagkuha sa iyang patayng lawas. Gilubong nila siya sa lubnganan sa iyang amahan nga si Manoa tungatunga sa Zora ug Estaol. Maghuhukom si Samson sa Israel sulod sa 20 ka tuig.