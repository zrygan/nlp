1: Si Elihu midugang pag-ingon
2: Job, sayop ka sa imong pag-ingon
: nga dili ka sad-an atubangan sa Dios,
3: o sa pagpangutana sa Dios, May labot ka ba sa akong sala?
: Wala akoy makuha sa dili pagpakasala.
4: Tubagon ko ikaw ug ang imong mga higala.
5: Tan-awa ang langit!
: Hunahunaa unsa kahabog ang mga panganod!
6: Kon makasala ka,
: dili kini makadaot sa Dios.
: Kon magbuhat kag daghang kalapasan,
: unsa may labot niya niini?
7: Unsa may maani sa Dios kon magbinuotan ka?
: Ang Dios wala magkinahanglan ug bisan unsa gikan kanimo.
8: Ang imong isigkatawo maoy nag-antos sa imong mga sala
: ug makatabang kanila ang maayo nga imong nabuhat.
9: Moagulo ang mga tawo kon daugdaogon sila;
: magpakitabang sila aron luwason.
10: Apan dili sila magpakitabang sa Dios nga ilang Magbubuhat,
: nga maoy nagdasig kanila kon kabsan na silag paglaom.
11: Dili sila modangop sa Dios nga maoy naghimo kanato nga maalamon,
: mas maalamon kay sa mananap ug sa langgam.
12: Nagpakitabang sila apan wala sila tubaga sa Dios,
: kay garboso ug daotan man sila.
13: Walay kapuslanan ang ilang pagsangpit,
: kay ang Dios nga Labing Gamhanan dili motan-aw o mamati kanila.
14: Job, miingon ka nga dili ka makakita sa Dios;
: apan pailob lamang kay nadungog niya ang imong mga mulo.
15: Naghunahuna ka nga dili mosilot ang Dios,
: ug nga dili siya magtagad sa sala.
16: Kawang lamang ang imong pagpunayg sulti;
: tataw kaayo nga wala kay kalibotan sa imong gipamulong.