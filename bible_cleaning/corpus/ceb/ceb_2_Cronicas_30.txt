1: Gipahibalo ni Ezequias ang tibuok Israel ug Juda ug nagsulat siya sa mga banay ni Efraim ug Manases nga kinahanglan moadto sila sa Templo sa Ginoo didto sa Jerusalem aron paghimo sa Kasaulogan sa Pagsaylo.
2: Ang hari ug ang iyang mga opisyal ug ang tanang katawhan sa Jerusalem nagkauyon paghimo sa Kasaulogan sa Pagsaylo sa ikaduhang bulan
3: kay wala sila makasaulog niini sa naandang panahon kay diyutay ra man ang mga pari nga nakabalaan sa ilang kaugalingon ug ang mga tawo wala usab magkatigom sa Jerusalem.
4: Ang plano gikauyonan sa hari ug sa katawhan.
5: Busa nagsugo sila nga isangyaw sa tibuok Israel, gikan sa Berseba sa habagatan ngadto sa Dan sa amihanan, nga paanhaon sa Jerusalem ang mga tawo aron paghimo sa Kasaulogan sa Pagsaylo sa pagpasidungog sa Ginoo nga Dios sa Israel sumala sa Balaod kay dugay na man nga ang kadaghanan kanila wala man makatuman niini.
6: Busa ang mga sinugo gipalakaw ngadto sa tibuok Israel ug sa Juda dala ang mga sulat gikan sa hari ug sa iyang mga opisyal sumala sa mando sa hari nga nag-ingon
: Katawhan sa Israel, balik kamo sa Ginoo , ang Dios ni Abraham, ni Isaac ug ni Jacob aron maluoy na usab siya kaninyo nga nahibilin ug nakaikyas gikan sa kamot sa mga hari sa Asiria.
7: Ayaw ninyo sunda ang inyong katigulangan ug ang inyong kaigsoonan nga wala magmatinumanon sa Ginoo nga Dios sa ilang katigulangan, mao nga gilaglag niya sila sumala sa inyong nakita.
8: Ayaw kamo pagmasupilon sama sa inyong katigulangan. Hinuon, itugyan ninyo ang inyong kaugalingon ngadto sa Ginoo ug pangadto kamo sa inyong Templo nga gibalaan niya hangtod sa kahangtoran ug simbaha ang Ginoo nga inyong Dios aron mawagtang ang dako kaayo niyang kasuko kaninyo.
9: Kay kon mobalik kamo sa Ginoo , ang inyong kaigsoonan ug mga anak kaluy-an sa mga nagbihag kanila ug pabalikon sila niining yutaa. Kay mahigugmaon ug maluluy-on ang Ginoo nga inyong Dios ug dili gayod siya makaako pagsalikway kaninyo kon mobalik kamo kaniya.
10: Busa ang mga sinugo miadto sa nagkalainlaing siyudad latas sa kayutaan sa Efraim ug Manases hangtod sa Zabulon apan gikataw-an ug gibugalbugalan lamang sila.
11: Pipila lamang ka mga tawo sa Aser, sa Manases ug sa Zabulon ang mituman sa mando sa hari ug miadto sa Jerusalem.
12: Ang Dios nag-uban sa Juda aron maghiusa sila pagbuhat sa gisugo sa hari ug sa mga opisyal sumala sa gisulti sa Ginoo .
13: Unya daghan kaayong mga tawo ang nagtigom didto sa Jerusalem sa ikaduhang bulan aron paghimo sa Kasaulogan sa Pan nga Walay Patubo.
14: Gipanguha nila ang mga halaran nga diha sa Jerusalem ug ang tanang halaran nga gigamit sa pagsunog ug insenso ug gilabay didto sa Walog sa Kidron.
15: Giihaw nila ang nating karnero nga giandam alang sa Kasaulogan sa Pagsaylo sa ika-14 nga adlaw sa ikaduhang bulan. Naulawan ang mga pari ug mga Levita busa nagbalaan sila sa ilang kaugalingon ug nagdalag mga halad ngadto sa Templo aron sunogon.
16: Gituman nila ang ilang naandang katungdanan sumala sa Balaod ni Moises, ang alagad sa Dios. Unya gisablig sa mga pari ngadto sa halaran ang dugo nga ilang nadawat gikan sa mga Levita.
17: Daghan niadtong diha sa tigom wala pa makatuman sa seremonyas sa pagbalaan sa ilang kaugalingon busa ang mga Levita maoy miihaw sa nating karnero alang sa Kasaulogan sa Pagsaylo pahinungod niadtong dili pa hinlo aron mabalaan kini atubangan sa Ginoo .
18: Dugang pa, ang kadaghanan sa mga tawo gikan sa Efraim, sa Manases, sa Isacar ug sa Zabulon wala makapanghinlo sa ilang kaugalingon apan mikaon sila sa halad sa Kasaulogan sa Pagsaylo sukwahi sa gitugot kanila. Apan nag-ampo si Ezequias alang kanila. Miingon siya, Pasayloa, O Ginoo , ang tanan
19: nga sa kinasingkasing nagsimba kanimo, ang Dios sa ilang katigulangan, bisan pag wala kini mahisubay sa mga tulomanon sa pagpanghinlo.
20: Gidungog sa Ginoo si Ezequias ug wala niya unsaa ang katawhan.
21: Ug ang katawhan sa Israel nga diha sa Jerusalem naghimo sa Kasaulogan sa Pan nga Walay Patubo sulod sa pito ka adlaw uban sa dakong kalipay. Matag adlaw ang mga Levita ug mga pari nagdayeg sa Ginoo . Nag-awit sila nga madasigon kaayo ngadto sa Ginoo .
22: Ug gidasig ni Ezequias ang tanang Levita nga nagpakita ug maayong mga buhat diha sa pag-alagad sa Ginoo .
: Busa sulod sa pito ka adlaw nangaon ang mga tawo sa pagkaon sa kasaulogan ug naghalad silag mga mananap alang sa kalinaw ug nagpasalamat sila sa Ginoo , ang Dios sa ilang katigulangan.
23: Ang tibuok katawhan nagkauyon paghimo sa kasaulogan sa laing pito pa ka adlaw. Busa nagsaulog sila sa laing pito ka adlaw uban sa kalipay.
24: Si Hari Ezequias mihatag sa mga tawo nga nagkatigom ug 1,000 ka torong baka ug 7,000 ka karnero. Ug ang iyang mga opisyal mihatag usab ug 1,000 ka torong baka ug 10,000 ka karnero. Ug daghang mga pari ang nagbalaan sa ilang kaugalingon.
25: Naglipay ang tibuok katawhan sa Juda lakip ang mga pari ug ang mga Levita ug ang tibuok pundok nga gikan sa Israel ug ang mga dumuduong nga gikan sa Israel ug sa Juda.
26: Busa sadya kaayo ang Jerusalem. Wala pay nahitabo nga sama niini sukad sa panahon ni Hari Solomon nga anak ni David.
27: Unya mibarog ang mga pari ug ang mga Levita ug gipanalanginan nila ang katawhan ug ang ilang pag-ampo misangko sa balaang puloy-anan sa Dios didto sa langit ug gidungog sila sa Ginoo .