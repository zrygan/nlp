1: Human niini, sa dihang napuypoy na ang kasuko ni Hari Ahasuero, nahinumdom siya sa gihimo ni Vasti ug sa sugo nga gipakanaog niya batok sa rayna.
2: Unya ang mga magtatambag sa hari nga nag-alagad kaniya miingon, Kinahanglang pangitaan ang hari ug mga maanyag, batan-on ug putli nga dalaga.
3: Ug kinahanglan nga ang hari magtudlo ug mga opisyal sa tanang lalawigan sa iyang gingharian sa pagtigom sa tanang maanyag nga batan-on ug putling dalaga didto sa Susa nga mao ang ulohang siyudad ug diin atua ang balay sa iyang mga puyopuyo. Pabantayi sila ni Hegai, ang yunuko nga sulugoon sa hari, ug pahatagig mga pahumot ang mga babaye.
4: Ang babaye nga magustohan sa hari maoy mahimong rayna puli kang Vasti.
: Nakapahimuot kini sa hari ug gituman niya kini.
5: May usa ka Judio didto sa Susa nga ginganlag Mardoqueo nga anak ni Jair. Kaliwat siya ni Simei ug ni Kis ug usa ka sakop sa banay ni Benjamin.
6: Usa siya niadtong nabihag ni Nabucodonosor nga hari sa Babilonia gikan sa Jerusalem kauban ni Joaquin nga hari sa Juda.
7: Aduna siyay ig-agaw nga ginganlag Ester. Sa Hebreo, ang iyang ngalan Hadasa. Maanyag si Ester ug maayog lawas. Sa pagkamatay sa mga ginikanan ni Ester, gisagop siya ni Mardoqueo ug gipadako ingon nga iyang kaugalingong anak.
8: Busa sa dihang gipakanaog na ang sugo sa hari ug daghang mga babaye ang gidala didto sa Susa ubos sa pagdumala ni Hegai, gidala usab si Ester didto sa palasyo ug gitugyan ngadto kang Hegai.
9: Si Ester nakapahimuot ug nakadani sa pagtagad sa yunuko ug dihadiha gihatagan niya si Ester ug mga pahumot ug pagkaon ug pito ka piniling sulugoong babaye gikan sa palasyo ug gibutang sila sa labing maayong dapit diha sa puy-anan sa mga babaye.
10: Wala ipaila ni Ester ang iyang katawhan o kadugo sumala sa gisugo ni Mardoqueo kaniya.
11: Ug matag adlaw moagi si Mardoqueo sa atubangan sa hawanan sa puy-anan sa mga babaye aron pagpakisayod kon unsa nay gidangatan ni Ester.
12: Human sa 12 ka bulan nga maoy gidugayon sa ilang pagpaanyag ginamit ang lana sa mira sulod sa unom ka bulan ug laing pahumot sulod sa laing unom ka bulan, miabot ang higayon nga ang matag dalaga moatubang na kang Hari Ahasuero.
13: Ang matag dalaga gihatagan sa bisan unsa nga higustohan niya nga dad-on gikan sa puy-anan sa mga babaye ngadto sa palasyo sa hari ug makasul-ob siyag bisan unsa nga gusto niya.
14: Moadto siya pagkagabii ug pagkabuntag mobalik siya sa ikaduhang puy-anan sa mga babaye ubos sa pagdumala ni Saasgaz, usa ka yunuko nga maoy nag-atiman sa mga puyopuyo sa hari. Ang usa ka babaye dili makausab sa pag-adto sa hari gawas kon nahimuot kaniya ang hari ug ipatawag siya.
15: Sa pag-abot sa higayon nga si Ester, anak ni Abihail nga ig-agaw ni Mardoqueo, mao nay moadto sa hari, wala siya mangayo bisan unsa gawas sa gitambag ni Hegai, ang sulugoon sa hari nga maoy nagdumala sa mga babaye. Gikahimut-an si Ester sa tanan nga nakakita kaniya.
16: Gidala si Ester ngadto sa palasyo ni Hari Ahasuero sa ikanapulo nga bulan nga mao ang bulan sa Tebet, sa ikapito nga tuig sa iyang paghari.
17: Gihigugma sa hari si Ester labaw sa tanang babaye ug gikahimut-an siya sa hari labaw sa tanang dalaga. Busa gitaod sa hari kang Ester ang korona ug gihimo siyang rayna puli kang Vasti.
18: Unya naghatag ang hari ug usa ka dakong kombira alang sa iyang mga kadagkoan ug mga sulugoon agig pasidungog kang Ester. Nagsugo usab ang hari nga hunongon una ang pagpamayad sa mga buhis ug nanghatag siyag daghang mga regalo.
19: Sa dihang gitigom ang mga dalaga sa ikaduhang higayon, si Mardoqueo naglingkod diha sa ganghaan sa palasyo sa hari.
20: Wala ipaila ni Ester ngadto sa hari ang iyang kadugo o katawhan kay gitugon man siya ni Mardoqueo sa dili pagbuhat sa ingon ug gituman gayod niya kini sama sa iyang gibuhat sa bata pa siya.
21: Niadtong panahona samtang si Mardoqueo naglingkod sa ganghaan sa palasyo, si Bigtan ug si Teres, mga yunuko nga maoy nagbantay sa ganghaan sa hari, nasuko ug nagtinguha sa pagpatay sa hari.
22: Nasayran ni Mardoqueo ang maong laraw ug gisugilon niya kini kang Rayna Ester. Gisugilon usab ni Ester ngadto sa hari ang nasayran ni Mardoqueo.
23: Sa dihang gisusi ang maong hitabo, hikaplagan nga tinuod kini ug gibitay si Bigtan ug si Teres. Ug nagsugo ang hari nga isulat kini sa Basahon sa Kasaysayan sa Gingharian diha sa iyang atubangan.