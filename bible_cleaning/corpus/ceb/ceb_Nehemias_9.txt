1: Sa ika-24 nga adlaw sa mao gihapong bulan nagtigom ang katawhan sa Israel. Nagpuasa sila, nagbistig sako ug gibutangan nilag abo ang ilang ulo.
2: Ug mibulag ang mga Israelita gikan sa mga langyaw ug giila ug gisugid nila ang ilang mga sala ug ang mga kalapasan sa ilang katigulangan.
3: Unya nanindog sila ug nagbasa sa basahon sa Balaod sa Ginoo nga ilang Dios sulod sa tulo ka oras ug sa sunod nga tulo ka oras gisugid nila ang ilang mga sala ug nagsimba sila sa Ginoo nga ilang Dios.
4: Sa plataporma sa mga Levita nagtindog sila si Jesua, si Bani, si Kadmiel, si Sebanias, si Bunni, si Serebias ug ang laing Bani ug si Chenani ug sa kusog nga tingog nag-ampo sila sa Ginoo .
5: Unya ang mga Levita nga si Jesua, si Kadmiel, si Bani, si Hasabnias, si Serebias, si Hodias, si Sebanias ug si Petahias miingon
: Tindog kamo ug dayga ninyo ang Ginoo nga atong Dios hangtod sa kahangtoran.
: Dayga ninyo ang mahimayaon niyang ngalan nga dalaygon labaw sa tanan.
6: Miingon si Esdras,
: O Ginoo , ikaw ra gayod ang Ginoo .
: Gibuhat mo ang kalangitan ug kabituonan nga anaa niini.
: Gibuhat mo ang yuta ug ang dagat ug ang tanan nga anaa niini.
: Naghatag ka ug kinabuhi sa tanan.
: Ang kagamhanan sa langit moyukbo ug mosimba kanimo.
7: Ikaw ang Ginoo , ang Dios nga nagpili kang Abram
: ug nagkuha kaniya gikan sa yuta sa Ur sa nasod sa Babilonia
: ug didto ginganlan mo siyag Abraham.
8: Nasusi mo nga ang iyang gugma kanimo matinud-anon
: ug nagbuhat kag kasabotan uban kaniya.
: Misaad ka nga ihatag mo kaniya ang yuta sa Canaan,
: ang yuta sa mga Hitihanon, sa mga Amorihanon,
: sa mga Perisihanon, sa mga Jebusihanon ug sa mga Girgasihanon,
: aron puy-an sa iyang mga kaliwat
: ug gituman mo ang imong gisaad kay matinumanon ka man.
9: Nakita mo ang kaguol sa among katigulangan didto sa Ehipto
: ug nabati mo ang ilang pagpakitabang didto sa dagat nga ginganlag Dagat nga Pula.
10: Ug gihimo mo ang mga ilhanan ug ang mga milagro batok kang Paraon ug sa iyang mga opisyal ug sa katawhan sa Ehipto;
: kay nasayod ka man sa ilang pagdaugdaog sa imong katawhan;
: ug tungod niini gipasidunggan ang imong ngalan hangtod karon.
11: Ug sa atubangan sa imong katawhan,
: imong gitunga ang dagat
: aron makalatas sila taliwala sa dagat agi sa yutang mala;
: ug ang mga Ehiptohanon nga migukod kanila nangalumos sama sa bato nga naunlod sa dagat.
12: Pinaagi sa panganod nga daw haligi,
: gigiyahan mo sila panahon sa adlaw,
: ug pinaagi sa kalayo nga daw haligi usab,
: gilamdagan mo ang ilang dalan panahon sa gabii.
13: Nanaog ka didto sa Bukid sa Sinai,
: ug misulti ka kanila ug gihatagan mo silag mga balaod;
14: ug gisugo mo sila sa pagtamod sa Adlawng Igpapahulay.
: Pinaagi sa imong alagad nga si Moises, gihatagan mo sila sa imong mga balaod.
15: Gihatagan mo silag pagkaon gikan sa langit, aron pagtagbaw sa ilang kagutom;
: ug gikan sa bato gihatagan mo silag tubig, aron pagtagbaw sa ilang kauhaw.
: Ug gisugo mo sila sa pagpanag-iya sa yuta nga imong gisaad kanila.
16: Apan nagmapagarbohon sila ug nagmasupilon
: ug wala nila tumana ang imong mga sugo.
17: Wala nila hinumdomi ang imong mga buhat nga kahibulongan.
: Nagpili hinuon sila ug mga pangulo
: nga modala kanila balik sa kaulipnan sa Ehipto.
: Apan Dios ka nga maluluy-on,
: ug andam sa pagpasaylo ug dili dali masuko,
: ug may gugmang dili molubad busa wala mo sila biyai.
18: Nagbuhat silag diosdios nga baka,
: ug miingon nga kadto mao ang dios nga nagkuha kanila sa Ehipto.
: Pinaagi niini gipasipalahan ka nila.
19: Apan tungod sa imong dakong kaluoy
: wala mo sila biyai didto sa kamingawan;
: ug ang daw haliging panganod nga naggiya kanila
: wala mobiya kanila sa adlaw.
: Wala sila biyai sa daw haliging kalayo panahon sa gabii,
: aron mabanwagan sila sa ilang agian.
20: Gitudloan mo sila sa angay nilang buhaton.
: Gihatagan mo silag mana aron aduna silay makaon
: ug tubig aron mainom.
21: Gibuhi mo sila sulod sa 40 ka tuig didto sa kamingawan,
: ug didto walay nakulang kanila.
: Wala madunot ang ilang sinina,
: ug wala manghubag ang ilang tiil.
22: Ug gitugyan mo kanila ang mga gingharian ug katawhan
: ug gihatag mo kining tanan kanila,
: busa ilang gipanag-iya ang yuta ni Sihon nga hari sa Hesbon,
: ug ang yuta ni Og nga hari sa Basan.
23: Gipadaghan mo pag-ayo ang ilang kaliwatan,
: ug gipapuyo mo sila sa yuta nga imong gisaad nga ihatag ngadto sa ilang mga katigulangan.
24: Busa miadto sila ug gipanag-iya nila ang maong yuta,
: ug imo unang gibuntog ang mga nagpuyo niini.
: Gitugyan mo kanila ang mga Canaanhon, lakip ang ilang mga hari,
: aron buhaton sa imong katawhan ngadto kanila ang gusto nilang buhaton.
25: Ug nailog nila ang mga siyudad nga kinutaan,
: ug ang usa ka yuta nga tabunok,
: ug gipanag-iya nila ang mga balay nga puno sa kabtangan,
: mga atabay, mga parasan, mga kaolibohan ug kaprutasan.
: Busa nangaon sila ug nangabusog,
: nanambok ug nalipay tungod sa imong kaayo.
26: Apan misupil sila ug wala motuman kanimo.
: Gisalikway nila ang imong Balaod.
: Gipamatay nila ang imong mga propeta nga nag-awhag kanila sa pagbalik kanimo,
: ug gipasipalahan ka hinuon nila pag-ayo.
27: Busa gitugyan mo sila sa ilang mga kaaway nga mipaantos kanila,
: ug sa panahon nga sila nagkalisodlisod, misangpit sila kanimo,
: ug namati ikaw kanila didto sa langit.
: Ug sumala sa imong dakong kaluoy,
: gihatagan mo silag mga pangulo nga miluwas kanila gikan sa ilang mga kaaway.
28: Apan human niini nagpakasala na usab sila sa imong atubangan,
: ug gitugyan mo na usab sila sa ilang mga kaaway,
: ug gidaugdaog sila pag-ayo.
: Apan sa dihang naghinulsol sila ug misangpit kanimo,
: gipamatian mo sila didto sa langit,
: ug sa makadaghan giluwas mo sila kay naluoy ka man kanila.
29: Gisugo mo sila sa pagtuman sa imong mga balaod,
: apan nagmapahitas-on sila ug wala nila tumana ang imong mga sugo,
: ug gilapas nila kini nga unta mabuhi man ang tawo pinaagi sa pagtuman niini.
: Gisalikway hinuon nila kini,
: nagmagahi sila ug wala motuman niini.
30: Nagpailob ka kanila sulod sa daghang mga tuig,
: ug gipasidan-an mo sila pinaagi sa imong mga propeta,
: apan wala ka nila tagda.
: Busa gitugyan mo sila sa katawhan sa ubang nasod.
31: Bisan pa niana naluoy ka kanila,
: busa wala mo sila puoha o biyai kay Dios ka man nga maluluy-on.
32: O Dios, gamhanan ka ug angayng kalisangan.
: Nagtuman ka sa imong gisaad ug ang gugma mo walay paglubad.
: Ayaw isipa nga diyutay lamang ang mga kalisdanan nga nangabot kanamo,
: sa among mga hari, mga pangulo, mga pari, mga propeta, mga katigulangan,
: ug sa tanan nimong katawhan,
: sukad pa sa panahon sa mga hari sa Asiria hangtod niining adlawa.
33: Apan dili kami makamahay kanimo, tungod sa tanan nga nahitabo kanamo,
: kay nagtuman ka man sa imong gisaad ug kami ang nasayop.
34: Ang among mga hari, mga kadagkoan, kaparian ug katigulangan
: wala magtuman sa imong Balaod,
: o magpakabana sa mga sugo, ug mga pasidaan nga gihatag mo kanila.
35: Wala sila mag-alagad kanimo diha sa ilang gingharian,
: bisan pa sa imong kaayo.
: Wala sila mag-alagad kanimo diha sa dako ug tabunok nga yuta nga gihatag mo kanila
: ug wala nila biyai ang ilang daotang mga buhat.
36: Karon naulipon na kami dinhi sa yuta nga gihatag mo sa among mga katigulangan,
: aron unta makapahimulos kami sa mga abot ug uban pang kaayohan.
37: Ug ang mga bililhong abot gipanag-iya sa mga hari nga imong gipahari kanamo
: sa diha nga kami nakasala kanimo.
: Sila nay nagbuot sa among kinabuhi ug kahayopan
: ug kami intawon nagkalisodlisod pag-ayo!
38: Tungod niining tanan, gibuhat namo ug gisulat ang usa ka kasabotan ug gipirmahan kini sa among kadagkoan, sa among mga Levita ug sa among mga pari.