1: Human molabay ang taas nga panahon gihatagan sa Ginoo ang Israel ug kalinaw ug wala nay kaaway nga misamok kanila. Niining higayona si Josue tigulang na kaayo.
2: Gitigom niya ang tibuok Israel, ang mga pangulo, ang mga kadagkoan, ang mga maghuhukom ug ang mga punoan sa katawhan ug giingnan, Tigulang na ako kaayo.
3: Nakita ninyo ang tanan nga gibuhat sa Ginoo nga inyong Dios niining tanang kanasoran tungod kaninyo. Ang Ginoo nga inyong Dios nakig-away alang kaninyo.
4: Ihatag ko sa inyong mga banay ang mga nasod nga nahibilin pa ingon man ang tanang kanasoran nga nailog ko na, gikan sa Jordan sa silangan ngadto sa Dagat sa Mediteraneo sa kasadpan.
5: Ang Ginoo nga inyong Dios magpasibog ug mag-abog kanila gikan kaninyo. Mapanag-iya ninyo ang ilang yuta sumala sa gisaad kaninyo sa Ginoo nga inyong Dios.
6: Busa siguroha gayod pagtuman ug pagbuhat ang tanan nga nasulat sa basahon sa Balaod ni Moises. Ayaw isalikway bisan unsang bahina niini
7: aron dili kamo makigsagol niining katawhan nga nahibilin pa uban kaninyo o mosangpit sa mga ngalan sa ilang diosdios o mogamit sa ilang ngalan sa pagpanumpa o mag-alagad ug moyukbo kanila.
8: Pagmatinumanon kamo ni Yahweh ingon sa gibuhat ninyo hangtod karon.
9: Giabog sa Ginoo ang dagko ug lig-ong mga nasod ug wala pa gayoy nakabuntog kaninyo.
10: Bisan kinsa kaninyo makaabog ug 1,000 ka tawo tungod kay ang Ginoo man maoy makig-away alang kaninyo sumala sa iyang gisaad.
11: Busa higugmaa gayod ang Ginoo nga inyong Dios.
12: Kon mamiya kamo ug makighiusa sa mga nasod nga anaa pa uban kaninyo ug makigminyo kanila,
13: makasiguro kamo nga ang Ginoo nga inyong Dios dili na moabog niining mga nasora. Hinuon, makadaot sila kaninyo sama sa lit-ag o gahong ug sakit sama sa lapdos sa latigo sa bukobuko ninyo o tunok sa inyong mata. Magpadayon kini hangtod mahilayo kamo gikan niining maayong yuta nga gihatag kaninyo sa Ginoo nga inyong Dios.
14: Hapit na ako mamatay. Nasayod ang tagsatagsa kaninyo diha sa iyang kasingkasing ug kalag nga ang Ginoo nga inyong Dios naghatag kaninyo sa tanang maayong butang nga gisaad niya. Ang tanang gisaad niya natuman ug walay usa ka saad nga napakyas.
15: Oo, ang Ginoo nga inyong Dios nagbuhat alang kaninyo sa tanang maayong butang nga iyang gisaad nga buhaton.
16: Apan kon dili ninyo tumanon ang kasabotan nga gisugo kaninyo sa Ginoo nga inyong Dios o kon mangadto kamo ug moalagad sa laing dios ug moyukbo kanila, silotan gayod kamo niya hangtod nga walay usa kaninyo nga mahibilin niining maayong yuta nga iyang gihatag kaninyo.