1: Pamatia kini, katawhan sa Israel nga mga kaliwat ni Juda.
: Nanumpa kamo sa ngalan sa Ginoo
: ug nagsimba sa Dios sa Israel,
: apan dili kamo matinud-anon.
2: Miangkon kamo nga lumolupyo sa balaang siyudad
: ug nagpabilin diha sa Dios sa Israel;
: ang Ginoo nga Labing Gamhanan maoy iyang ngalan.
3: Ang Ginoo miingon sa Israel,
: Ang mga butang nga nangagi
: gipahayag ko na sa karaang panahon;
: gisulti ko kini ug sa kalit lamang gipahitabo ko kini.
4: Tungod kay nasayod man ako nga gahi kamog ulo,
: ug ang inyong liog ingon katikig sa puthaw,
: ug ang inyong agtang sama sa bronsi,
5: gipahayag ko kini kaninyo sukad pa sa karaang panahon;
: gipahibalo ko kini kaninyo sa wala pa kini mahitabo,
: aron dili kamo makaingon nga ang inyong diosdios maoy naghimo niini,
: ug ang inyong kinulit ug ang tinunaw nga mga larawan maoy nagsugo niini.
6: Nabati ninyo kining tanan kaniadto
: ug karon ania nakita na gayod ninyo.
: Unya dili ba ninyo kini dawaton?
: Gikan karon ipabati ko kaninyo
: ang wala pa gayod ninyo mahibaloi.
7: Karon ko lang kini himoa
: ug walay sama niini nga nahitabo kaniadto,
: busa dili kamo makaingon nga nasayod na kamo niini.
8: Nasayod ako nga dili kamo kasaligan
: ug sukad sa inyong pagkahimugso masupilon kamo.
: Busa wala kamo makadungog o masayod niini sukad kaniadto.
9: Tungod ug alang sa akong ngalan
: pugngan ko ang akong kasuko;
: tungod sa akong dungog
: magpailob ako aron dili ko kamo puohon.
10: Gisulayan ko na kamo diha sa hudno sa pag-antos;
: Giputli ko kamo sama sa pagputli sa plata,
: apan nasayran ko nga wala kamoy hinungdan.
11: Apan tungod ug alang kanako buhaton ko gayod kini,
: kay dili ako motugot nga pasipad-an ang akong ngalan.
: Dili ko gayod ihatag sa lain ang akong himaya.
12: Ang Ginoo miingon,
: Pamati kanako, O Israel,
: ikaw katawhan nga akong gitawag!
: Ako mao ang Dios, ang sinugdan ug ang kataposan.
13: Ang akong kamot maoy nagpahimutang sa patukoranan sa kalibotan
: ug maoy naghikyad sa kalangitan;
: inigtawag ko kanila, motungha dayon sila.
14: Pagpundok kamong tanan ug pamati!
: Walay usa sa mga diosdios nga makatagna nga sulongon sa akong pinili ang Babilonia,
: ug buhaton niya ang akong isugo kaniya.
15: Ako ang nagsulti ug nagtawag kaniya,
: gigiyahan ko siya ug gihimong malampuson.
16: Duol kanako ug pamatia kini
: sukad pa gayod sa sinugdan wala ako maglipudlipod pagsulti kaninyo;
: sa pagkahitabo niini didto na ako.
: Ug karon ang Ginoong Dios naghatag kanakog gahom ug nagsugo kanako.
17: Mao kini ang giingon sa Ginoo nga inyong manunubos, ang Balaang Dios sa Israel
: Ako ang Ginoo nga inyong Dios,
: nga nagtudlo kaninyo sa makaayo kaninyo,
: ug nagtultol kaninyo sa dalan nga angay ninyong laktan.
18: Kon gituman pa ninyo ang akong kasugoan,
: mobaha unta ang mga kaayohan sama sa suba,
: ug ang inyong pagkamatarong sama sa mga balod sa dagat.
19: Ang inyong mga kaliwat mahisama unta kadaghan sa balas
: ug wala gayod unta sila mapuo.
20: Panggawas kamo sa Babilonia;
: isangyaw kini uban sa kalipay ngadto sa tanang suok sa kalibotan;
: ingna sila, Giluwas na sa Ginoo ang iyang alagad nga mao ang Israel.
21: Wala sila uhawa sa dihang gidala niya sila latas sa mga diserto;
: gipabuhagay niya alang kanila ang tubig gikan sa bato nga gipikas niya.
22: Dili magmalinawon ang mga daotan, nag-ingon ang Ginoo .