1: Unya gipakita sa Ginoo kanako ang Pangulong Pari nga si Josue nga nagbarog atubangan sa anghel sa Ginoo . Dapit sa tuo ni Josue nagtindog si Satanas nga andam sa paghimog sumbong batok kaniya.
2: Ug miingon ang Ginoo ngadto kang Satanas, Gibadlong ko ikaw, Satanas! Ako nga nagpili sa Jerusalem nagbadlong kanimo. Dili ba kining tawhana sama sa usa ka agipo nga gikuha gikan sa kalayo?
3: Niining higayona nagtindog si Josue atubangan sa anghel ug nagsul-ob ug hugaw nga bisti.
4: Ug giingnan sa anghel ang mga nagtindog sa atubangan niya, Huboi siya sa bisti niyang hugaw. Unya ang anghel miingon kang Josue, Gihinloan ko ang imong sala ug bistihan ko ikaw ug sapot nga maanindot.
5: Gisugo niya sila sa pagbutang ug purong sa ulo ni Josue. Busa gibutangan nilag limpyo nga purong ang iyang ulo ug gibistihan nila siya samtang nagbarog ang anghel sa Ginoo .
6: Ug gisultihan sa anghel sa Ginoo si Josue nga
7: ang Ginoo nga Labing Gamhanan nag-ingon, Kon magmatinumanon ka kanako ug sundon mo ang gipahimatngon ko kanimo, ikaw maoy mangulo sa akong Templo ug ikaw ang magdumala sa akong mga hawanan ug dunggon ko ang imong mga pag-ampo ingon nga gidungog ko ang mga pag-ampo sa mga anghel.
8: Busa pamati karon, O Josue nga Pangulong Pari, ug kamong iyang kauban nga mga pari nga timailhan sa maayong kaugmaon: timan-i nga paanhion ko ang akong sulugoon nga ginganlag Ang Sanga!
9: Sa atubangan ni Josue ibutang ko ang usa ka bato nga pito ang nawong. Kulitan ko kini, ug sulod sa usa lamang ka adlaw papason ko ang sala niining yutaa.
10: Niadto unyang adlawa, ang tagsatagsa kaninyo magdapit sa iyang silingan sa pagpahulay diha sa landong sa iyang parasan ug sa iyang kahoy nga igera.