1: Sa dihang nakabalita si Sanbalat nga nagtukod kami sa paril, nasuko siya pag-ayo ug gibugalbugalan kami niya.
2: Ug atubangan sa iyang kaigsoonan ug sa kasundalohan sa Samaria, miingon siya, Unsa may gibuhat niining makaluluoy nga mga Judio? Tukoron ba nila pag-usab ang siyudad? Nagtuo ba sila nga pinaagi sa paghalad ug mga mananap mahuman nila pag-ayo ang paril sa usa lamang ka adlaw? Makatukod ba silag paril gikan sa pinundok nga mga basura ug mga sunog pa gyod?
3: Diha tupad kaniya si Tobias nga Amonihanon. Si Tobias miingon, Tinuod kana. Bisag milo lamang ang mokatkat sa ilang kota, matumpag na kana!
4: Nag-ampo ako, Patalinghogi kami, O among Dios, kay gitamay kami. Isumbalik ngadto kanila ang ilang pagtamay kanamo. Kuhai sila sa tanan nilang kabtangan ug ipabihag ngadto sa laing nasod.
5: Ayaw pasayloa ang ilang paglapas ug ayaw hikalimti ang ilang sala kay gipakaulawan nila kami nga nagtukod sa mga paril.
6: Busa gitukod namo ang paril ug dali rang nahuman namo ang katunga sa gihabugon niini kay ang mga tawo madasigon man nga nagtrabaho.
7: Apan sa dihang nasayran ni Sanbalat, ni Tobias ug sa mga taga-Arabia ug sa mga Amonihanon ug sa mga taga-Asdod nga nagpadayon kami sa pag-ayo sa paril sa Jerusalem ug nga nagsugod nag katakdo ang mga nagubang bahin niini, nasuko sila pag-ayo.
8: Busa naglaraw sila sa pagsulong sa Jerusalem aron paghimog kagubot.
9: Apan nag-ampo kami sa among Dios ug nagbutang ug guwardiya adlaw ug gabii.
10: Apan miingon ang katawhan sa Juda, Nagkaluya na ang tigdala sa mga bug-at nga pas-anon ug nagtipun-og pa ang mga nangaguba. Dili kami makatrabaho sa paril.
11: Ug ang among mga kaaway miingon, Sa dili pa sila masayod o makakita kanato, adtoon ta sila ug pamatyon aron mahunong ang trabaho.
12: Unya ang mga Judio nga nagpuyo tipon sa among mga kaaway miadto kanamo ug giingnan kami sa makadaghan nga sulongon kami sa among mga kaaway.
13: Busa sa kinaubsan nga dapit luyo sa paril, sa mga dapit nga wala pa maayo, gipahimutang ko ang mga tawo sumala sa ilang tagsatagsa ka panimalay uban sa ilang mga espada, mga bangkaw ug mga pana.
14: Nakita ko nga nahadlok ang mga tawo busa giingnan ko ang ilang mga pangulo, Ayaw kamo kahadlok kanila. Hinumdomi ang Ginoo nga gamhanan ug makalilisang ug pakig-away kamo alang sa inyong kaigsoonan, mga anak, mga asawa ug sa inyong pinuy-anan.
15: Nakabalita ang among mga kaaway nga nasayran namo ang ilang laraw ug nga gipakyas sila sa Dios. Unya namalik kami ngadto sa tagsatagsa namo ka buluhaton sa paril.
16: Sukad niadtong adlawa, katunga sa mga trabahador nagtrabaho sa paril ug ang katunga nagbitbit ug mga bangkaw, mga taming, mga pana ug mga bisti alang sa gubat ug ang mga pangulo nagpaluyo sa katawhan
17: nga maoy nagtukod sa paril. Kadtong nagdala ug mga butang gihimo nila sa paagi nga ang pikas kamot nagtrabaho ug ang pikas nagbitbit ug hinagiban.
18: Ug ang matag trabahador nagtakin ug espada samtang siya nagtrabaho. Diha sa akong tupad ang tawo nga tigpatingog sa trumpeta.
19: Giingnan ko ang mga kadagkoan ug ang mga opisyal ug ang katawhan, Dako kaayo ang trabaho ug nakatag kini ug ang matag usa kanato lagyo ug distansya.
20: Inigkadungog ninyo sa trumpeta, duol kamo kanamo kay ang Dios maoy makig-away alang kanato.
21: Busa nagtrabaho kami ug ang katunga kanamo nagbitbit ug mga bangkaw gikan sa kaadlawon hangtod sa pagkagabii.
22: Giingnan ko usab ang mga tawo niadtong panahona, Kinahanglan nga ang tanang tawo anhi matulog sa Jerusalem matag gabii aron kabantayan sa gabii ang siyudad ug makatrabaho sa adlaw.
23: Busa ako, ang akong mga kaigsoonan, ang akong mga sulugoon ug ang mga guwardiya nga misunod kanako, walay usa kanamo nga naghukas sa among bisti bisan sa gabii. Ang matag usa nagbitbit ug hinagiban.