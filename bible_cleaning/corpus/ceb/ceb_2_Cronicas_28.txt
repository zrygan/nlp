1: Si Ahaz nagpanuigon ug 20 ka tuig sa iyang pagsugod ug hari ug naghari siya sa Jerusalem sulod sa 16 ka tuig. Wala niya buhata ang matarong atubangan sa Ginoo dili sama sa gibuhat sa iyang kagikan nga si David.
2: Nagkinabuhi hinuon siya sama sa mga hari sa Israel. Naghimo pa gayod siyag mga larawan sa mga Baal gikan sa tinunaw nga metal
3: ug nagsunog siyag insenso didto sa Walog sa Hinom ug gisunog niya ang iyang mga anak ingon nga halad sumala sa daotan nga mga paagi sa mga nasod nga gipapahawa sa Ginoo atubangan sa katawhan sa Israel.
4: Nagsunog siyag mga mananap ug mga insenso didto sa halaran sa mga diosdios ug ilalom sa tanang lunhawng kahoy.
5: Busa si Ahaz gitugyan sa Ginoo nga iyang Dios ngadto sa hari sa Siria ug daghan sa iyang katawhan ang nabihag ngadto sa Damasco. Gitugyan usab siya ngadto sa hari sa Israel ug daghang nangamatay sa iyang mga sakop.
6: Si Peka, ang anak ni Remalias, nakapatay ug 120,000 ka mga isog nga sundalo didto sa Juda sulod sa usa ka adlaw kay gisalikway man sa katawhan sa Juda ang Ginoo , ang Dios sa ilang katigulangan.
7: Si Zicri nga usa ka gamhanang tawo sa Efraim mipatay kang Maasias nga anak sa hari, kang Asricam nga sinaligan sa palasyo ug kang Elcana nga luyoluyo sa hari.
8: Nabihag sa mga Israelita ang kaugalingong kadugo nga katawhan sa Juda nga mikabat ug 200,000 ka mga babaye ug kabataan. Gidala nila ang mga bihag ngadto sa Samaria lakip usab ang daghang butang nga nakuha sa mga Israelita gikan kanila.
9: Apan may propeta ang Ginoo nga ginganlag Oded nga nagpuyo sa siyudad sa Samaria. Misugat siya sa kasundalohan nga miabot sa Samaria ug miingon siya kanila, Tungod kay ang Ginoo , ang Dios sa inyong katigulangan, nasuko man sa Juda, gitugyan niya sila kaninyo apan gipamatay ninyo sila tungod sa naghinobra ninyong kapungot.
10: Buot ninyong ulipnon ang katawhan sa Juda ug sa Jerusalem. Wala ba kamo masayod nga nakasala usab kamo batok sa Ginoo nga inyong Dios?
11: Busa pamatia ako! Papaulia ang inyong dinakpan nga inyo rang kadugo kay nasuko kaninyo ang Ginoo .
12: May mga pangulo usab sa katawhan sa Gingharian sa Amihanan nga mao sila si Azarias nga anak ni Johanan, si Berequias nga anak ni Mesilemot, si Jehizkias nga anak ni Shallum ug si Amasa nga anak ni Hadlai nga mibadlong niadtong gikan sa gubat.
13: Miingon sila, Ayaw pagdad-a dinhi ang mga dinakpan aron dili kami maangin sa inyong pagpakasala batok sa Ginoo . Kay dako na kamig sala ug nasuko pag-ayo ang Ginoo batok sa Israel.
14: Busa gibiyaan sa mga sundalo ang mga dinakpan ug ang ilang mga inilog atubangan sa mga kadagkoan ug sa katawhan nga nagkatigom.
15: Ang mga tawo nga gipanghinganlan mibarog ug midala sa mga dinakpan, gibistihan nila ang mga hubo ug gihatagag sandalyas gikan sa mga butang nga ilang nailog. Gihatagan usab nilag pagkaon ug ilimnon ug gitambalan ang ilang mga samad ug gikarga sa mga asno ang mga maluyahon. Gidala sila ngadto sa ilang mga paryenti didto sa Jerico, ang siyudad sa mga palmera. Unya namauli ang mga Israelita balik sa Samaria.
16: Niadtong higayona ang hari nga si Ahaz nagpakitabang sa hari sa Asiria
17: kay ang mga taga-Edomea misulong man pag-usab ug gibuntog nila ang Juda ug nakabihag silag mga tawo sa Juda.
18: Gisulong sa mga Filistihanon ang mga siyudad sa tiilan sa mga bungtod sa Juda ug sa Negeb nga sakop sa Juda ug nailog nila ang Betsemes, Ayalon, Gadarot, Soco, Timna, ang Gemso ug ang kabalangayan niini. Didto na puyo ang mga Filistihanon.
19: Gikastigo sa Ginoo ang Juda tungod kang Ahaz nga ilang hari kay nagpatuyang man siya sa iyang daotang pagkinabuhi ug wala siya magmatinumanon sa Ginoo .
20: Busa gisulong hinuon siya ni Tiglatpiliser nga hari sa Asiria ug gilisudlisod siya imbis tabangan.
21: Gikuha ni Ahaz ang mga salapi gikan sa Templo sa Ginoo ug sa palasyo sa hari ug sa mga kadagkoan ug gihatag niya ngadto sa hari sa Asiria apan wala kini makatabang kaniya.
22: Sa panahon sa kalisdanan, si Ahaz nahimong labi pang masupilon sa Ginoo .
23: Naghalad siyag mga mananap ngadto sa mga dios sa Damasco nga nakabuntog kaniya. Siya miingon, Tungod kay ang mga diosdios sa mga hari sa Siria mitabang kanila, maghalad ako ngadto kanila aron motabang sila kanako. Apan sila maoy nakaingon sa iyang pagkapukan ug sa tibuok Israel.
24: Gipundok ug gipamuak ni Ahaz ang mga galamiton sa Templo sa Dios ug gisirhan niya ang mga pultahan sa Templo. Naghimo siyag daghang halaran sa matag eskina sa Jerusalem.
25: Naghimo usab siyag mga halaran sa mga diosdios sa tanang siyudad sa Juda aron magsunog siyag insenso ngadto sa ubang dios ug gihagit niya ang kasuko sa Ginoo , ang Dios sa iyang katigulangan.
26: Ang tanan niyang nabuhat gikan gayod sa sinugdanan nahisulat sa Kasaysayan sa mga Hari sa Juda ug sa Israel .
27: Namatay si Ahaz ug gilubong nila siya didto sa Jerusalem apan wala nila siya ilubong sa lubnganan sa mga hari sa Israel. Ug si Ezequias nga iyang anak maoy mipuli kaniya paghari.