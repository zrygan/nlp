1: Unya ang mga pangulo sa mga panimalay nga kaliwat ni Gilead, anak ni Makir nga anak ni Manases nga anak ni Jose, miduol ug nakigsulti kang Moises atubangan sa mga kadagkoan ug sa mga pangulo sa banay sa Israel.
2: Miingon sila, Gisugo ka sa Ginoo sa pagbahinbahin sa yuta ngadto sa katawhan sa Israel pinaagi sa ripa. Gisugo ka usab sa paghatag sa bahin ni Selofehad nga among igsoon ngadto sa iyang mga babayeng anak.
3: Apan kon maminyo sila sa sakop sa bisan unsang banay sa Israel, ang bahin nila kuhaon gikan sa bahin sa among mga ginikanan ug idugang sa bahin nga maangkon sa banay diin sila mahisakop busa makuhaan ang among bahin.
4: Unya inigka-50 ka tuig nga maoy kasaulogan sa kagawasan sa mga ulipon ug maoy ipang-uli sa mga yuta nga naprenda, ang ilang napanunod nga kabilin idugang sa nahibahin sa banay diin sila mahisakop.
5: Busa giingnan ni Moises ang katawhan sa Israel sumala sa sugo sa Ginoo , Husto ang giingon sa mga sakop sa banay ni Jose.
6: Mao kini ang giingon sa Ginoo bahin sa mga babayeng anak ni Selofehad, Paminyoa sila sa ilang magustohan apan kinahanglan nga ang minyoan nila sakop ra usab sa ilang banay.
7: Sa ingon ang kabilin sa katawhan sa Israel dili mahiadto sa laing banay kay kinahanglang ampingan pag-ayo sa katawhan sa Israel ang kabilin nga ilang napanunod.
8: Kinahanglan ang tanang babayeng anak nga may kabiling napanunod, bisag hain silang banaya sa Israel mahisakop, magminyo sa sakop ra usab sa banay sa ilang ginikanan aron sila ray makapanag-iya sa maong kabilin.
9: Dili mahimong panag-iyahon sa sakop sa laing banay ang kabilin sa usa ka Israelita. Kinahanglan nga ang matag banay sa Israel mag-amping sa kabilin nga ilang mapanunod.
10: Gituman sa mga babayeng anak ni Selofehad ang sugo sa Ginoo kanila pinaagi kang Moises.
11: Sila si Maala, si Tirza, si Hogla, si Milca ug si Noa nagminyo sa kadugo ra usab sa ilang amahan nga si Selofehad.
12: Naminyo sila sa mga sakop ra sa banay ni Manases nga anak ni Jose busa ang ilang napanunod nga kabilin wala mahiadto sa laing banay.
13: Mao kini ang mga sugo ug mga tulomanon nga gihatag sa Ginoo pinaagi kang Moises ngadto sa katawhan sa Israel didto sa kapatagan sa Moab daplin sa Suba sa Jordan atbang sa Jerico.