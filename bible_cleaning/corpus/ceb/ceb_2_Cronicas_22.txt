1: Pipila ka taga-Arabia mihimog usa ka pag-ataki ug gipatay nila ang tanang anak nga lalaki ni Hari Jehoram gawas ni Ahasias, ang kamanghoran. Busa karon gihimo sa katawhan sa Jerusalem si Ahasias nga hari puli sa iyang amahan.
2: Si Ahasias nagpanuigon ug 22 sa pagsugod niyag hari ug naghari siyag usa ka tuig didto sa Jerusalem. Ang inahan niya mao si Atalia, anak ni Hari Ahab ug apo ni Hari Omri sa Israel.
3: Gisunod niya ang mga daotang buhat sa banay ni Ahab kay ang iyang inahan mao may iyang magtatambag.
4: Gibuhat niya ang daotan atubangan sa Ginoo sama sa gibuhat sa banay ni Ahab kay sila maoy iyang magtatambag human mamatay ang iyang amahan.
5: Gisunod niya ang ilang tambag ug mikuyog siya kang Jehoram, ang anak ni Ahab nga hari sa Israel, aron pagpakig-away kang Hasael nga hari sa Siria didto sa Ramot-gilead ug nasamdan si Jehoram sa mga taga-Siria.
6: Mipauli si Jehoram sa siyudad sa Jezreel aron pagpaayo sa iyang mga samad ug si Ahasias miadto aron pagduaw kaniya.
7: Gimbut-an sa Dios nga mapukan si Ahasias sa iyang pagkahari pinaagi sa iyang pagduaw kang Jehoram kay sa iyang pag-abot didto mikuyog man siya kang Jehoram aron pagtagbo kang Jehu, ang anak ni Nimsi, nga gidihogan sa Ginoo aron paglaglag sa banay ni Ahab.
8: Ug sa dihang gipahamtang ni Jehu ang silot sa banay ni Ahab, gikakita niya ang mga kadagkoan sa Juda ug ang mga anak sa mga igsoon ni Ahasias nga mikuyog kang Ahasias ug gipamatay niya sila.
9: Gipangita niya si Ahasias ug nadakpan si Ahasias sa mga sakop ni Jehu samtang nagtago siya didto sa Samaria ug gidala siya ngadto kang Jehu ug gipatay. Gilubong nila siya kay apo man siya ni Josafat nga nahigugma gayod sa Ginoo .
: Sa banay ni Ahasias walay usa nga takos magmando sa gingharian.
10: Sa dihang nakita ni Atalia, inahan ni Ahasias, nga patay na ang iyang anak, gipamatay niya ang tanang sakop sa harianong panimalay sa banay sa Juda.
11: Si Ahasias adunay igsoon nga babaye sa amahan lamang nga si Joseba. Si Joseba naminyo sa usa ka pari nga si Jehoiada. Sa hilom gikuha niya ang usa sa mga anak nga lalaki ni Ahasias nga si Joas ug gipalayo gikan sa ubang mga prinsipe nga hapit na pamatyon ug gitagoan siya uban sa usa ka yaya didto sa usa ka lawak-higdaanan sa Templo. Busa pinaagi sa pagtago kaniya, giluwas ni Joseba si Joas gikan sa kamatayon sa mga kamot ni Atalia.
12: Ug nagpabilin kanila ang bata sulod sa unom ka tuig. Gitagoan siya diha sa Templo samtang si Atalia mao pay nagmando sa nasod.