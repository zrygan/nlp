1: Unya gitukod ni Eliasib nga Pangulong Pari ug sa iyang kaubang mga pari ang ganghaan nga ginganlan ug Ganghaan sa Karnero. Gihalad nila kini ug gitaod nila ang mga pultahan niini. Giayo usab nila ang paril gikan sa Tore nga ginganlag Tore sa Usa ka Gatos ug sa Tore ni Hananel.
2: Ang mga tawo sa Jerico maoy nagtukod sa sunod nga bahin sa paril.
: Si Zacur nga anak ni Imri maoy nagtukod sa sunod pa gyod nga bahin niini.
3: Ang mga anak ni Hasenaa maoy nagtukod sa Ganghaan sa Isda. Gitaod nila ang mga sagbayan ug gipahimutang ang mga pultahan ingon man ang mga sira ug mga trangka niini.
4: Si Meremot nga anak ni Urias ug apo ni Hakkoz maoy nag-ayo sa sunod nga bahin. Unya si Mesullam nga anak ni Baraquias ug apo ni Mesezabel maoy nag-ayo sa sunod pa gyod nga bahin.
: Ug sunod kanila nag-ayo usab si Sadok nga anak ni Baana.
5: Ug sunod kanila diha usab ang mga taga-Tecoa nga nag-ayo apan ang ilang kadagkoan wala gayod motabang sa gisugo sa ilang tigdumala sa buhat.
6: Ug ang Karaang Ganghaan giayo ni Joiada nga anak ni Pasea ug ni Mesullam nga anak ni Besodeias. Gitaod nila ang mga sagbayan ug gipahimutang ang mga pultahan, mga trangka ug mga sira niini.
7: Ug sunod kanila nag-ayo si Melatias nga taga-Gibeon ug si Jadon nga taga-Meronot ug ang taga-Gibeon ug taga-Mispa ubos sa pagdumala sa gobernador sa lalawigan tabok sa Suba sa Eufrates.
8: Sunod kanila nga nag-ayo mao si Uziel nga anak ni Haraias nga tigsalsal ug bulawan.
: Sunod kaniya mao si Hananias nga usa sa mga tighimo ug pahumot ug gipahiuli nila ang Jerusalem hangtod didto sa Lapad nga Kota.
9: Sunod kanila nga nag-ayo mao si Refaias nga anak ni Hur nga pangulo sa katunga sa distrito sa Jerusalem.
10: Sunod kanila mao si Jedaias nga anak ni Harumaf nga nag-ayo sa sunod nga bahin atbang sa iyang balay.
: Sunod kaniya nag-ayo usab si Hattus nga anak ni Hasabnias.
11: Si Malquias nga anak ni Harim ug si Hassub nga anak ni Pahatmoab nag-ayo usab sa usa ka bahin ug sa Tore sa mga Hudno.
12: Sunod kaniya nag-ayo si Shallum nga anak ni Hallohes, pangulo sa usa ka distrito sa Jerusalem, ug ang iyang mga anak nga babaye mitabang usab.
13: Si Hanun ug ang mga taga-Zanoa maoy nag-ayo sa ganghaan nga ginganlag Ganghaan sa Walog. Gitukod nila kini pag-usab ug gipahimutang nila ang mga pultahan, mga sira ug ang mga trangka niini ug giayo nila ang kota nga may 440 ka metros hangtod sa Ganghaan sa Basura.
14: Si Malquias nga anak ni Recab ug pangulo sa Distrito sa Bethakerim maoy nag-ayo sa Ganghaan sa Basura. Gitukod niya kini pag-usab ug gitaod niya ang mga pultahan, ang mga tarogo ug mga trangka niini.
15: Ug giayo ni Shallum nga anak ni Colhoze, pangulo sa distrito sa Mispa, ang ganghaan nga ginganlag Tuboran nga Ganghaan. Gitukod niya kini pag-usab ug gitabonan kini ug gitaod ang mga pultahan, mga tarogo ug mga trangka niini. Gitukod niya ang paril sa Tangke sa Shela sa tanaman sa hari hangtod sa mga hagdanan paingon sa Siyudad ni David.
16: Sunod kaniya si Nehemias nga anak ni Azbuc nga pangulo sa katunga sa distrito sa Betzur. Giayo niya ang atbang sa gilubngan ni David ngadto sa tangke sa tubig ug sa kampo sa mga sundalo.
17: Ang mosunod nga mga Levita maoy nagtukod pag-usab sa sunod nga bahin sa paril
: si Rehum nga anak ni Bani maoy nagtukod sa sunod nga bahin;
: si Hasabias nga pangulo sa katunga sa distrito sa Kela maoy nagtukod sa sunod nga bahin alang sa iyang distrito;
18: si Bavvai nga anak ni Henadad ug pangulo sa laing katunga sa distrito sa Kela maoy nagtukod sa sunod nga bahin;
19: si Ezer nga anak ni Jesua ug pangulo sa Mispa maoy nag-ayo sa sunod nga bahin atbang sa butanganag mga hinagiban hangtod sa eskina sa paril;
20: si Baruc nga anak ni Zabai maoy nag-ayo sa sunod nga bahin hangtod sa pultahan sa balay sa Pangulong Pari nga si Eliasib;
21: si Meremot nga anak ni Urias ug apo ni Hakkoz maoy nag-ayo sa sunod nga bahin hangtod sa tumoy sa balay ni Eliasib.
22: Ang mga pari sa mga dapit nga naglibot sa Jerusalem maoy nag-ayo sa sunod nga bahin
23: si Benjamin ug si Hassub maoy nag-ayo sa sunod nga bahin nga didto sa atubangan sa ilang mga balay;
: si Azarias nga anak ni Maasias ug apo ni Ananias maoy nag-ayo sa sunod nga bahin nga didto sa atubangan sa iyang balay;
24: si Binnui nga anak ni Henadad maoy nagtukod sa sunod nga bahin nga gikan sa balay ni Azarias ngadto sa eskina sa paril;
2526: si Palal nga anak ni Uzai maoy nag-ayo sa sunod nga bahin, sugod sa eskina sa paril ug sa tore sa itaas sa palasyo duol sa hawanan sa guwardiya;
: si Pedaias nga anak ni Paros maoy nag-ayo sa sunod nga bahin ngadto sa silangan duol sa Ganghaan sa Tubig ug sa tore nga bantayanan alang sa pagpanalipod sa Templo. Kini duol niadtong bahina sa siyudad nga ginganlag Ofel diin nagpuyo ang mga sulugoon sa Templo.
27: Ang mga tawo nga taga-Tecoa maoy nag-ayo sa lain na pud nga bahin gikan sa bahin atbang sa dakong tore nga nagbantay sa Templo hangtod sa paril duol sa kota sa Ofel.
28: Usa ka pundok sa mga pari ang nag-ayo sa sunod nga bahin nga padulong sa amihanan gikan sa Ganghaan sa Kabayo. Ang matagusa nag-ayo sa bahin atbang sa iyang kaugalingong balay.
29: Si Sadok nga anak ni Immer maoy nag-ayo sa sunod nga bahin nga atbang sa iyang balay.
: Si Semaias nga anak ni Secanias ug magbalantay sa Ganghaan sa Sidlakan, maoy nag-ayo sa sunod nga bahin.
30: Si Hananias nga anak ni Selemias ug si Hanun, ang ikaunom nga anak ni Zalaf, maoy nag-ayo sa sunod nga bahin.
: Si Mesullam nga anak ni Berequias maoy nag-ayo sa sunod nga bahin nga atbang sa iyang balay.
31: Si Malquias nga usa ka platero maoy nag-ayo sa sunod nga bahin kutob sa balay sa mga nag-alagad sa Templo ug sa mga negosyante atbang sa Ganghaan nga Susihanan sa Templo duol sa lawak ibabaw sa amihanang sidlakan nga eskina sa paril.
32: Ang mga platero ug mga negosyante maoy nag-ayo sa kataposang bahin, gikan sa lawak didto sa eskina hangtod sa Ganghaan sa Karnero.