1: Sulod sa duha ka tuig walay gubat tali sa Siria ug Israel.
2: Apan sa ikatulo nga tuig si Josafat, ang hari sa Juda, miadto sa hari sa Israel nga si Ahab.
3: Si Ahab miingon sa iyang mga opisyal, Nasayod ba kamo nga kita ang tag-iya sa Ramot-gilead ug nagpakahilom lamang kita ug gipasagdan lamang nato nga ang hari sa Siria maoy manag-iya niini?
4: Ug giingnan niya si Josafat, Mouban ka ba kanako aron sa pagpakiggubat didto sa Ramot-gilead?
: Miingon si Josafat kang Ahab, Andam ako sa pagsulong ingon man ang akong mga sundalo ug mga kabayo.
5: Si Josafat miingon pa, Pakisayri una ang Ginoo .
6: Unya gitigom ni Ahab ang mga 400 ka propeta ug giingnan sila, Sulongon ko ba ang Ramot-gilead?
: Miingon sila, Sulonga kay itugyan kini sa Ginoo kanimo.
7: Apan si Josafat miingon, Wala na bay laing propeta sa Ginoo dinhi nga atong kapakisayran?
8: Ug si Ahab mitubag kang Josafat, Duna! Si Miqueas nga anak ni Imla. Apan kontra ko siya kay dili gayod siya motagna ug mga maayong butang bahin kanako, kanunay lang daotan.
: Si Josafat miingon, Ayaw pagsulti ug sama niana.
9: Unya gipatawag ni Ahab ang usa ka opisyal ug giingnan, Kuhaa pagdali si Miqueas.
10: Si Ahab nga hari sa Israel ug si Josafat nga hari sa Juda nagsul-ob sa ilang mga bisti nga harianon ug naglingkod sa ilang mga trono sa usa ka dapit duol sa ganghaan sa Samaria ug ang mga propeta nanagna diha sa ilang atubangan.
11: Ang usa sa mga propeta nga si Sedekias, anak ni Kenaana, naghimog mga sungay nga puthaw ug miingon siya kang Ahab, Nag-ingon ang Ginoo , Pinaagi niini, sungayon mo ang mga taga-Siria hangtod nga malaglag sila.
12: Ug ang tanang propeta nanagna ug miingon, Sulong sa Ramot-gilead ug magmadaogon ka kay kini itugyan man sa Ginoo kanimo!
13: Sa laing bahin ang sinugo nga nagkuha kang Miqueas miingon kaniya, Ang mga propeta nagkahiusa pagtagna pabor sa hari busa sunda sila.
14: Apan si Miqueas miingon, Sa ngalan sa Ginoo , ang Dios nga buhi, ang iyang isulti kanako mao usab ang akong isulti.
15: Ug sa pag-adto niya kang Hari Ahab, giingnan siya sa hari, Miqueas sulongon ba namo ang Ramot-gilead o dili?
: Siya mitubag, Sulnga ug magmadaogon ka kay kini itugyan sa Ginoo nganha kanimo!
16: Apan miingon si Ahab kaniya, Kapila ko na ba ikaw hangyoa nga ang matuod ra ang imong isulti kanako sa ngalan ni Yahweh?
17: Si Miqueas mitubag, Nakita ko ang tibuok Israel nga nagkatibulaag sa kabukiran sama sa mga karnero nga walay magbalantay ug ang Ginoo miingon, Kini sila walay pangulo busa papaulia nga malinawon ang matag usa kanila ngadto sa ilang balay.
18: Ug si Ahab miingon kang Josafat, Dili ba gisultihan ko man ikaw nga dili gayod siya motagna ug maayo bahin kanako? Daotan lamang ang iyang ikasulti!
19: Miingon si Miqueas, Busa pamatia ang pulong sa Ginoo . Nakita ko ang Ginoo nga naglingkod sa iyang trono ug ang mga anghel nga nagtindog tupad kaniya diha sa iyang tuo ug sa iyang wala.
20: Ang Ginoo miingon, Kinsay modani kang Ahab aron siya mosulong ug mamatay didto sa Ramot-gilead? Nagkalainlain ang ilang tubag.
21: Unya may usa ka espiritu nga miduol ug mitindog atubangan sa Ginoo ug miingon, Danihon ko siya.
22: Ug ang Ginoo miingon kaniya, Sa unsang paagiha? Ug miingon ang espiritu, Moadto ako ug pasultihon kog bakak ang mga propeta ni Ahab. Ang Ginoo miingon, Ikaw maoy modani kaniya ug molampos ka. Busa lakaw ug buhata kana.
23: Ug mitapos si Miqueas, Mao kini ang mahitabo. Gihimo sa Ginoo nga ang imong mga propeta mamakak kanimo. Apan siya mismo magsugo nga ikaw mahiagom ug katalagman.
24: Unya si Sedekias nga anak ni Kenaana miduol ug gisagpa niya si Miqueas ug giingnan, Kanus-a gud nahitabo nga ang espiritu sa Ginoo nga diri kanako mobalhin diha kanimo?
25: Miingon si Miqueas, Masayran mo unya kini inigtago mo sa usa ka hilit nga lawak.
26: Si Ahab miingon, Dakpa si Miqueas ug dad-a siya pagbalik ngadto kang Amon, ang gobernador sa siyudad ug kang Joas, ang anak sa hari,
27: ug ipabilanggo siya kanila ug pahatagi lamang ug diyutayng pagkaon ug tubig hangtod nga mopauli ako.
28: Si Miqueas miingon, Kon mahiuli ka pa gani, nan, wala mosulti kanako ang Ginoo . Ug siya miingon, Kamong tanan nga katawhan, timan-i ninyo kini.
29: Busa ang hari sa Israel nga si Ahab, ug si Josafat, ang hari sa Juda, misulong sa Ramot-gilead.
30: Ug miingon si Ahab kang Josafat, Magtakuban ako nga makiggubat apan ikaw pagsul-ob sa harianon mong bisti. Busa ang hari sa Israel miadto sa gubat nga nagtakuban.
31: Ang hari sa Siria nagmando sa 32 ka kapitan sa mga magkarwahi. Siya miingon, Ayaw kamo pagpakig-awayg ordinaryong tawo o sa mga gamhanan kondili sa hari sa Israel lamang.
32: Ug sa dihang nakita si Josafat sa mga kapitan sa mga magkarwahi, sila miingon, Sa walay duhaduha siya mao ang hari sa Israel. Busa mipaatubang sila aron sa pagpakig-away kaniya ug si Josafat misinggit.
33: Ug sa dihang nakita sa mga kapitan sa mga nagkarwahi nga dili diay siya mao ang hari sa Israel, wala sila mopadayon sa paggukod kaniya.
34: Apan may usa ka tawo nga nanaghap pagpana ug naigo niya si Ahab, ang hari sa Israel, sa tinakdoan gayod sa iyang salipod sa dughan. Busa miingon siya sa nagdala sa iyang karwahi, Balik ug ilikay ako kay samaran ako!
35: Ug misamot kainit ang gubat niadtong adlawa ug si Hari Ahab nagsandig sa karwahi nga nag-atubang sa mga taga-Siria hangtod nga namatay siya sa pagkagabii ug mibanaw ang iyang dugo sa salog sa karwahi.
36: Ug sa pagkakilomkilom may usa ka singgit nga nabati sa kasundalohan, Atras ug pauli kamong tanan!
37: Busa namatay si Ahab ug gidala ngadto sa Samaria ug gilubong nila siya didto.
38: Ug gihugasan nila ang karwahi didto sa linaw sa Samaria ug gitilaan sa mga iro ang iyang dugo ug nangaligo niini ang mga babayeng nagbaligyag dungog sumala sa giingon sa Ginoo .
39: Ang tanang nabuhat ni Ahab, lakip ang palasyong marmol ug ang tanang siyudad nga iyang gitukod, nahisulat sa Kasaysayan sa mga Hari sa Israel .
40: Si Ahab namatay ug gilubong ug si Ahasias nga iyang anak maoy mipuli kaniya paghari.
41: Si Josafat nga anak ni Asa misugod paghari sa Juda sa ikaupat nga tuig sa paghari ni Ahab sa Israel.
42: Si Josafat nagpanuigon ug 35 ka tuig sa pagsugod niyag hari ug naghari siya sa Jerusalem sulod sa 25 ka tuig. Ang inahan niya mao si Asuba nga anak ni Shilhi.
43: Gisunod niya ang mga lakang sa iyang amahan ug wala gayod siya mobulag niini. Gibuhat niya ang matarong atubangan sa Ginoo apan wala niya kuhaa ang mga halaran sa mga diosdios ug ang mga tawo nagpadayon sa paghalad ug mga mananap ug pagsunog ug insenso niining maong mga halaran.
44: Si Josafat nakigdait usab sa hari sa Israel.
45: Ang tanang nabuhat ni Josafat lakip ang kaisog nga iyang gipakita sa panggubatan, nahisulat sa Kasaysayan sa mga Hari sa Juda.
46: Ug ang pundok sa mga lalaki nga nagbaligya sa ilang dungog nga nagpabilin sa panahon sa iyang amahan nga si Asa gihurot niyag pamatay sa dihang siya nay naghari.
47: Walay hari didto sa Edomea. Ang luyoluyo ni Josafat maoy iyang gitudlo nga hari.
48: Si Josafat naghimog mga barko aron paadtoon sa Ofir sa pagkuhag bulawan apan wala kini makaadto kay nangalunod man kini didto sa Esion-geber.
49: Unya si Ahasias nga anak ni Ahab miingon kang Josafat, Pakuyoga ang akong mga sulugoon sa imong sulugoon diha sa mga barko. Apan wala mouyon niini si Josafat.
50: Ug si Josafat namatay ug gilubong didto sa siyudad sa Jerusalem. Si Jehoram nga iyang anak maoy mipuli kaniya paghari.
51: Sa ika-17 nga tuig sa paghari ni Josafat sa Juda, si Ahasias nga anak ni Ahab nahimong hari sa Israel ug nagmando siya didto sa Samaria sulod sa duha ka tuig.
52: Daotan siyag kinabuhi atubangan sa Ginoo ug gisunod niya ang binuhatan sa iyang amahan, sa iyang inahan ug ni Jeroboam nga maoy nangulo sa Israel sa pagpakasala.
53: Nag-alagad ug nagsimba siya kang Baal ug gihagit niya ang kasuko sa Ginoo , ang Dios sa Israel, sama sa gibuhat sa iyang amahan.