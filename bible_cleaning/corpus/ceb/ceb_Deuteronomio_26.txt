1: Kon adto na kamo sa yuta nga gihatag kaninyo sa Ginoo nga inyong Dios ug makapuyo na kamo didto,
2: dad-a ang tanang unang mga abot ninyo nga sinulod ug basket ngadto sa dapit nga alampoanan nga pilion sa Ginoo nga inyong Dios.
3: Adtoa ninyo ang pari nga maoy nagdumala nianang higayona ug ingna siya, Ipahayag ko karon sa Ginoo nga ania na ako sa yuta nga gisaad sa Ginoo sa atong katigulangan nga ihatag niya kanato.
4: Unya kuhaon sa pari ang basket nga gisudlan sa unang abot ug ibutang niya kini atubangan sa halaran sa Ginoo .
5: Ug kini maoy inyong isulti sa atubangan sa Ginoo Ang akong katigulangan taga-Aramea ug naglatagaw siya. Miadto siya sa Ehipto ug mipuyo didto sa diyutay pa ang iyang katawhan. Ug didto misanay siya ug nahimong gamhanan.
6: Gidaugdaog kami pag-ayo sa mga Ehiptohanon, gipakaulawan ug giulipon.
7: Nagpakitabang kami sa Ginoo , ang Dios sa among katigulangan ug gidungog niya ang among mga pag-ampo ug nakita niya ang pagdaugdaog ug pagpakaulaw kanamo.
8: Gikuha kami sa Ginoo ginamit ang iyang gahom ug makalilisang nga mga buhat, mga ilhanan ug mga milagro
9: ug gidala kami niya niining dapita ug gihatag kanamo kining tabunok nga yuta.
10: Busa gidala ko kining unang abot nga gihatag mo kanako, O Ginoo .
: Unya ibutang kini sa atubangan sa Ginoo ug simbaha siya.
11: Sa ingon, maglipay kamo ug ang mga Levita ingon man ang mga langyaw nga nagpuyo tipon kaninyo tungod sa tanang maayong butang nga gihatag sa Ginoo kaninyo ug sa inyong panimalay.
12: Sa matag ikatulong tuig nga mao ang tuig nga ihatag mo ang ikapulo sa tanan mong abot ngadto sa mga Levita ug sa mga langyaw nga nagpuyo tipon kaninyo ingon man sa mga ilo ug mga biyuda aron aduna silay makaon,
13: isulti atubangan sa Ginoo nga inyong Dios kining mosunod, Gihatag ko na sa mga Levita ug sa mga langyaw ingon man sa mga ilo ug sa mga biyuda ang balaang bahin sumala sa imong gisugo kanako. Wala ako mosupil o malimot sa imong kasugoan.
14: Wala ako mokaon sa ikapulo samtang nagbangotan ako, wala maghatag niini samtang hugaw ako o naghalad niini ngadto sa mga patay. Nagmatinumanon ako sa Ginoo nga akong Dios.
15: Busa tan-awa ako gikan sa imong balaang puloy-anan sa langit ug panalangini intawon ang imong katawhan, ang Israel, ingon man ang maayo ug tabunok nga yuta nga imong gihatag kanamo sumala sa imong gisaad sa among katigulangan.
16: Niining adlawa gisugo kamo sa Ginoo nga inyong Dios sa pagtuman niining tanang mga balaod sa bug-os ninyong kasingkasing ug kalag.
17: Gipahayag ninyo karon nga ang Ginoo mao ang inyong Dios ug nga magkinabuhi kamo sumala sa iyang kabubut-on ug tumanon ninyo ang iyang mga sugo.
18: Karong adlawa usab miingon ang Ginoo nga kamo iyang katawhan sumala sa gisaad niya kaninyo ug nga kamo magtuman sa tanan niyang mga sugo.
19: Himoon kamo niyang labaw sa tanang nasod alang sa iyang dungog ug himaya, usa ka balaang katawhan nga iya sa Ginoo nga inyong Dios, sumala sa iyang gisaad.