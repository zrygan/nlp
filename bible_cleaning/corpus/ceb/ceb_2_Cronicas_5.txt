1: Sa kataposan nahuman gayod ni Solomon pagpatrabaho ang Templo sa Ginoo . Unya iyang gidala ang mga kabtangan nga gihalad sa iyang amahan nga si David ug gitipigan niya ang mga plata, bulawan ug ang tanang galamiton didto sa lawak-tipiganan sa Templo sa Dios.
2: Unya gitigom ni Solomon ang mga kadagkoan sa Israel ug ang mga pangulo sa mga banay ug mga panimalay sa Israel didto sa Jerusalem aron ilang kuhaon ang Sudlanan sa Kasabotan sa Ginoo gikan sa Siyudad ni David, ang Sion.
3: Busa nagtigom ang tibuok Israel didto sa atubangan sa hari atol sa Kasaulogan sa mga Balongbalong.
4: Ang tanang kadagkoan sa Israel miadto ug gikuha sa mga Levita ang Sudlanan.
5: Ilang gidala ang Sudlanan, ang Tolda nga Tagboanan ug ang tanang sagradong galamiton nga didto sa Tolda. Ang mga pari ug ang mga Levita maoy nagdala niini.
6: Si Hari Solomon ug ang tanang Israelita nagtigom sa atubangan sa Sudlanan ug naghalad ug daghan kaayong mga karnero ug mga baka.
7: Gidala sa mga pari ang Sudlanan didto sa dapit nga giandam alang niini nga mao ang Dapit nga Labing Balaan sa Templo ubos sa mga pako sa mga kerubin.
8: Nagbukhad ang mga pako sa mga kerubin ibabaw sa Sudlanan ug nagpandong kini sa Sudlanan ug sa mga kahoy nga gigamit sa pagyayong niini.
9: Tag-as kaayo ang mga yayongan ug milabaw kini sa Dapit nga Labing Balaan. Dili hinuon kini makita sa gawas. Atua gihapon kini mahimutang didto hangtod karon.
10: Walay laing gisulod sa Sudlanan gawas sa duha ka papan nga bato nga gibutang ni Moises sulod niini didto sa Bukid sa Sinai, diin naghimo ang Ginoo ug kasabotan uban sa katawhan sa Israel sa ilang pagpanggula sa Ehipto.
1112: Ang tanang mga pari sa nagkalainlaing pundok naghinlo sa ilang kaugalingon ug ang tanang mag-aawit sa banay ni Levisi Asaf, si Eman ug si Jeduton lakip ang ilang mga anak ug kaparyentihan nagbistig mga pinong lino. Nagdala silag mga alpa ug lira ug nagtindog duol sa halaran dapit sa sidlakan uban sa 120 ka pari nga maoy tigpatingog sa mga trumpeta.
13: Ang katungdanan sa mga trumpetero ug mga mag-aawit mao ang pagpatugbaw sa ilang tingog nga maghiusa pagdayeg ug pagpasalamat sa Ginoo . Unya nanggula ang mga pari gikan sa Balaang Dapit ug nag-awit sila dinuyogan sa mga trumpeta ug mga piyangpiyang ug uban pang mga instrumento sa pagdayeg sa Ginoo . Sila miingon,
: Daygon ang Dios tungod sa iyang kaayo,
: ug sa gugma niyang walay paglubad hangtod sa kahangtoran.
: Sa pagdayeg nila, ang Templo sa Ginoo napuno sa panganod
14: ug wala na makapadayon ang mga pari pagtuman sa ilang buluhaton kay ang Templo napuno man sa himaya sa Ginoo .