1: Awitig kusog uban sa kalipay ang Dios nga atong manlalaban;
: pag-awit ug mga pagdayeg ngadto sa Dios ni Jacob!
2: Sugdi ang honi ug patingoga ang tambor;
: tugtoga ang anindot nga honi pinaagi sa mga alpa ug sa mga lira.
3: Patingoga ang trumpeta alang sa mga kasaulogan,
: inigsubang sa bulan ug inigtakdol niini.
4: Kini ang balaod sa Israel,
: sugo kini sa Dios ni Jacob.
5: Sugo kini nga iyang gipatuman kang Jose
: sa pagbiya nila sa yuta sa Ehipto.
: Nakadungog akog tingog nga wala ko hiilhi nga miingon,
6: Gikuha ko ang bug-at nga gipas-an sa inyong bukobuko;
: gipabiyaan nako ninyo ang mga bukag nga galamiton sa trabaho.
7: Sa dihang nagkalisodlisod kamo, gisangpit ako ninyo ug giluwas ko kamo.
: Gikan sa akong tagoanan diha sa bagyo, gitubag ko kamo;
: gisulayan ko kamo didto sa mga tuboran sa Meriba.
8: Pamatia, katawhan ko, ang akong pasidaan;
: O Israel, kon mamati ka pa lang unta kanako!
9: Ayaw gayod pag-alagad ug laing dios;
: ayaw gayod pagsimbag laing dios gawas kanako.
10: Ako, ang Ginoo nga imong Dios,
: mao ang nagkuha kanimo gikan sa Ehipto.
: Nganga ug pakan-on ko ikaw.
11: Apan ang akong katawhan dili mamati kanako;
: ang Israel dili motuman kanako.
12: Busa gipasagdan ko sila
: bisag unsay ilang gustong buhaton.
13: Pagkaayo unta kon mamati pa kanako ang akong katawhan;
: pagkaayo unta kon sila mopatuo pa kanako!
14: Buntogon ko dayon ang ilang mga kaaway
: ug pildihon ko ang nakigbatok kanila.
15: Ang nasilag kanako mouk-ok sa kahadlok diha sa akong atubangan,
: ug molungtad ang ilang silot hangtod sa kahangtoran.
16: Pakan-on ko kamo sa labing maayong trigo
: ug busgon ko kamo sa dugos nga gikan sa lasang.