1: Ang balita sa kadaogan ni Josue midangat kang Jabin, ang hari sa Hazor. Nagpadala si Jabin ug mensahe ngadto kang Salab, ang hari sa Madon ug sa mga hari sa Shimron ug Acsaf
2: ingon man sa mga hari sa mga lungsod sa kabungtoran sa amihanan ug sa Walog sa Jordan sa habagatan sa Lanaw sa Galilea, sa mga lungsod sa kapatagan ug sa kabaybayonan sa Dor dapit sa kasadpan.
3: Gipadad-an usab niyag mensahe ang mga Canaanhon nga nagpuyo sa silangan ug kasadpan sa Jordan ug ang mga Amorihanon, ang mga Hitihanon, ang mga Perisihanon ug ang mga Jebusihanon nga didto sa mga lungsod sa kabungtoran, ingon man ang mga Hibihanon nga nagpuyo ubos sa Bukid sa Hermon sa yuta sa Mispa.
4: Nangabot sila uban sa tanan nilang mga sundalo nga sama kadaghan sa balas sa kabaybayonan. Daghan silag mga kabayo ug mga karwahi.
5: Kining tanang hari naghiusa sa ilang kusog ug nagkampo daplin sa Sapa sa Merom aron sa pagpakig-away sa Israel.
6: Ang Ginoo miingon kang Josue, Ayaw kahadlok kanila. Ugma sa ingon niining taknaa, itugyan ko kanimo silang tanan. Piangi ang ilang mga kabayo ug sunoga ang ilang mga karwahi.
7: Busa si Josue ug ang tanan niyang mga sundalo mikalit pagsulong kanila didto sa mga Sapa sa Merom.
8: Gipadaog sa Ginoo ang mga Israelita batok sa ilang kaaway. Misulong ang mga Israelita ug gigukod nila ang mga kaaway hangtod sa Dakong Sidon ug Misrefotmaim sa amihanan ug hangtod sa walog sa Mispa sa sidlakan. Nakig-away sila hangtod napatay ang tanang kaaway.
9: Gipamiangan ni Josue ang ilang mga kabayo ug gisunog ang ilang mga karwahi sumala sa gisugo sa Ginoo kaniya.
10: Unya mibalik si Josue ug giilog niya ang Hazor ug gipatay ang hari niini. Niadtong panahona ang Hazor mao ang labing gamhanan sa mga gingharian nga naghiusa.
11: Gipamatay nila ang tanang tawo didto ug unya gisunog ang siyudad.
12: Gidakop ni Josue ang tanang hari ug giilog ang ilang mga siyudad. Gipatay niya silang tanan sumala sa sugo ni Moises, ang alagad sa Ginoo .
13: Apan wala sunoga sa mga Israelita ang mga siyudad nga natukod diha sa mga bungtod gawas sa Hazor nga gisunog ni Josue.
14: Gikuha sa katawhan sa Israel ang tanang kabtangan ug mga kahayopan sa maong mga siyudad ug gipamatay nila ang tanang tawo.
15: Ang Ginoo nagsugo kang Moises ug si Moises nagsugo kang Josue ug gituman kini ni Josue. Gibuhat niya ang tanan nga gisugo sa Ginoo kang Moises.
16: Nailog ni Josue ang tibuok yuta, ang mga lungsod sa kabungtoran, ang tibuok Negeb ug ang Gosen ingon man ang kapatagan, ang Walog sa Jordan, ang mga lungsod sa kabungtoran sa Israel ug ang kapatagan niini
17: gikan sa Bukid sa Halac nga duol sa Seir hangtod sa Baalgad sa walog sa Lebanon sa habagatan sa Bukid sa Hermon. Gipatay niya ang tanan nilang mga hari
18: human siya makiggubat kanila sa dugayng panahon.
19: Walay usa niining mga siyudarang nakigdait sa katawhan sa Israel gawas sa Gibeon nga gipuy-an sa mga Hibihanon. Ang tanan nabuntog niya.
20: Gidasig sila sa Ginoo sa pagpakiggubat sa mga Israelita aron malaglag sila sa hingpit ug mapatay ang tanan sa walay kukaluoy. Kini ang sugo sa Ginoo kang Moises.
21: Niining panahona misulong si Josue ug gilaglag niya ang mga kaliwat ni Anak nga nagpuyo sa mga lungsod sa kabungtoran: sa Hebron, sa Dabir, sa Anab ug sa tanang lungsod sa kabungtoran sa Juda ug sa Israel. Gilaglag sila ni Josue sa hingpit lakip ang ilang mga siyudad.
22: Walay usa sa mga Anakim nga nahibilin sa yuta sa Israel gawas sa pipila didto sa Gaza, sa Gat ug sa Asdod.
23: Nailog ni Josue ang tibuok yuta sumala sa sugo sa Ginoo kang Moises. Gihatag kini niya sa mga Israelita aron maila na ug gibahinbahin kini alang sa matag banay.
: Ug ang katawhan nakapahulay gikan sa gubat.