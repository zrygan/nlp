1: O Ginoo , nagmalipayon ang hari
: kay gilig-on mo man siya.
: Nagmaya siya pag-ayo
: kay gihimo mo man siyang madaugon.
2: Gihatagan mo siya sa iyang gipangandoy,
: ug wala mo ihikaw ang iyang gipangayo.
3: Gipanalanginan mo siya pag-ayo
: ug gikoronahag lunsayng bulawan.
4: Nangayo siyag kinabuhi,
: ug gihatagan mo siyag kinabuhing taas ug malungtaron.
5: Nahimo siyang gamhanan tungod sa imong panabang;
: gihimo mo siyang dungganan ug halangdon.
6: Sa kanunay gipanalanginan mo siya,
: ug nakalipay kaniya ang imong presensya.
7: Ang hari misalig sa Ginoo ;
: ug magpadayon ang iyang paghari
: tungod sa walay paglubad nga gugma sa Labing Gamhanan.
8: Dakpon mo ang tanan mong kaaway;
: ug walay makaipsot sa tanan nga nagdumot kanimo.
9: Laglagon mo sila sa nagdilaab nga kalayo
: inigpadayag na nimo.
: Sa imong kapungot, O Ginoo ,
: lamyon mo sila ug sunogon.
10: Pamatyon mo ang tanan nilang anak
: ug ang tanan nilang kaliwat.
11: Naglaraw silag daotan batok kanimo,
: apan dili gayod sila molampos.
12: Mosibog sila ug managan
: kay ig-on mo man sila sa imong pana.
13: Dalaygon ka, O Ginoo ,
: tungod sa imong dakong gahom!
: Mag-awit kami ug magdayeg
: sa imong pagkagamhanan.