1: Mahimong baho ang usa ka pahumot
: kon sagulag mga patay nga langaw,
: ug ang diyutayng kabuang
: makadaot sa labing maalamon ug tinahod.
2: Natural sa usa ka tawong maalamon
: ang pagbuhat ug maayo,
: ingon nga natural usab sa usa ka buangbuang
: ang pagbuhat ug sayop.
3: Ang iyang kabuang dayag
: bisan sa mga tawo nga iyang masugatan sa dalan,
: ug ipakita niya ang iyang kabuang.
4: Kon masuko kanimo ang pangulo,
: ayaw pagbiya sa imong katungdanan;
: pagpakahilom lamang, basin ug pasayloon ka pa.
5: Aniay panlupig dinhi sa kalibotan
: panlupig nga gihimo sa mga pangulo.
6: Ang mga kuwanggol
: gihatagag dagkong katungdanan sa kagamhanan,
: samtang wala tagda ang mga sapian.
7: Nakita ko nga nagsakay ug kabayo ang mga ulipon,
: samtang naglakaw nga daw ulipon ang mga harianon.
8: Ang magkalot ug gahong lagmit mahulog niini;
: siya nga molusot sa paril lagmit hipaakan ug halas.
9: Ang magbuak ug bato lagmit maigo niini.
: Ang magbughag kahoy lagmit nga maigo niini.
10: Kon habolan ang imong wasay ug dili mo kini bairon,
: mangusog ka pag-ayo iniggamit mo niini,
: apan ang kaalam maghimo kanimong malampuson.
11: Dili magpulos kanimo ang kahibalo sa paglamat sa bitin
: kon makapaak na ang bitin kanimo.
12: Makapasidungog sa maalamon ang iyang mga pulong,
: apan malaglag ang buang sa kaugalingon niyang mga pulong.
13: Binuang ra gayod ang iyang isulti
: gikan sa sinugdan hangtod sa kataposan.
14: Ang buang magpunay lag sulti.
: Walay nasayod sa sunod nga mahitabo,
: ug walay makasugilon sa mahitabo human sa kamatayon.
15: Buang na gayod kaayo kadtong dili na makatultol sa ila
: kay nag-utas lag trabaho.
16: Alaot ang nasod kon ang hari niini batan-on,
: ug tibuok gabii magsigi lag kombira ang mga kadagkoan niini.
17: Apan palaran ang nasod nga may hari nga dili pagalong,
: ug ang iyang mga pangulo mokaon lamang sa tingpangaon,
: mapinugnganon sa ilang kaugalingon
: ug dili maghuboghubog.
18: Kon ang tawo tapolang mosungkip sa iyang atop,
: magtulo kini ug matun-as.
19: Makalipay kanimo ang kombira
: ug makasadya kanimo ang bino,
: apan dili ka makapahimulos niini kon wala kay salapi.
20: Ayaw tungloha ang hari bisag sa hilom,
: ug ayawg tungloha ang dato bisag ikaw ray nasayod niini;
: kay tingalig ang langgam o bisan unsang pak-an mosabwag sa imong gisulti.