1: Si Sarai nga asawa ni Abram wala manganak. Apan siya may babayeng ulipon nga Ehiptohanon nga ginganlag Hagar.
2: Miingon si Sarai kang Abram, Nakita mo nga ang Ginoo wala motugot nga manganak ako busa adtoa ang akong ulipon ug pakighilawas kaniya basin pag makabaton akog anak pinaagi kaniya. Busa miuyon si Abram sa gisulti ni Sarai kaniya.
3: Unya gihatag ni Sarai si Hagar kang Abram aron mahimong iyang asawa. Nahitabo kini sa nakapuyo na si Abram sa Canaan ug napulo ka tuig.
4: Human si Abram makighilawas kang Hagar, nagmabdos si Hagar. Sa pagkasayod ni Hagar nga nagsabak siya, nagpagarbo siya ug gibiaybiay niya si Sarai.
5: Unya miingon si Sarai kang Abram, Ikaw ang angay basolon sa pagbiaybiay ni Hagar kanako. Gihatag ko siya kanimo apan sukad siya masayod nga nagsabak siya, gibiaybiay niya ako. Maghukom unta ang Ginoo kon kinsay sad-an kanato.
6: Si Abram mitubag, Kon mao kana, imo siyang ulipon ug ilalom sa imong pagbuot; ikaw nay mag-igo kaniya. Ug gidaugdaog pag-ayo ni Sarai si Hagar busa mikagiw si Hagar.
7: Gitagbo si Hagar sa anghel sa Ginoo didto sa usa ka tubod sa kamingawan, sa dalan paingon sa yuta sa Shur.
8: Ang anghel miingon, Hagar, ulipon ni Sarai, diin ka man gikan ug asa ka man padulong?
: Si Hagar mitubag, Mikagiw ako aron mahilayo sa akong agalon nga si Sarai.
9: Ang anghel miingon, Balik kaniya ug tumana ang iyang isugo kanimo.
10: Ug ang anghel mipadayon sa pag-ingon,
: Padaghanon ko pag-ayo ang imong mga kaliwat
: ug dili na sila maihap.
11: Sa dili madugay manganak kag batang lalaki
: nga imong nganlag Ismael
: kay gidungog man sa Ginoo ang imong pagpakitabang.
12: Apan ang imong anak magpuyo sama sa usa ka ihalas nga asno;
: makigbatok siya sa tanan ug ang tanan makigbatok kaniya.
: Magpahilayo siya sa iyang mga paryenti.
13: Nakaingon si Hagar sa iyang kaugalingon, Nakita ko ba gayod kaha dinhi ang Ginoo ug magpabiling buhi aron pagsugilon bahin niini? Busa ginganlan niya ang Ginoo nga nakigsulti kaniya, Usa ka Dios nga makakita.
14: Tungod niini, ang atabay nga nahimutang tungatunga sa Cades ug sa Bered gitawag sa mga tawo ug Beerla-hai-roi.
15: Unya nanganak si Hagar ug batang lalaki ug ginganlan ni Abram ang iyang anak ug Ismael.
16: Niadtong panahona 86 na ang panuigon ni Abram.