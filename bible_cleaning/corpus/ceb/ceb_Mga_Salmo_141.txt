1: Nagsangpit ako kanimo, O Ginoo , tabangi ako karon!
: Dungga intawon ako inigsangpit ko kanimo.
2: Dawata ang akong pag-ampo sama sa insenso
: ug ang akong binayaw nga mga kamot ingon nga halad panahon sa kagabhion.
3: O Ginoo , butangig magbalantay ang akong baba;
: bantayi ang akong mga ngabil.
4: Ilikay ako sa pagbuhat ug daotan
: ug sa pagpakig-abin sa daotang mga tawo sa ilang pagkamakasasala.
: Ayaw ako pasaloha kanila sa ilang mga kombira!
5: Mahimong silotan ako sa usa ka tawong maayo ug badlongon ako niya uban ang kaluoy,
: apan ayaw itugot nga ang usa ka tawong daotan magdihog ug lana sa akong ulo,
: kay kanunay man akong nag-ampo batok sa daotan niyang binuhatan.
6: Kon itambog na ang ilang mga pangulo ngadto sa batoong pangpang,
: motuo na unya ang mga tawo nga tinuod ang akong gisulti.
7: Sama sa kahoy nga gibugha,
: makatagkatag unya ang ilang mga bukog sa baba sa Seol.
8: Apan ako, O Ginoo nga Dios, magpadayon pagsalig kanimo;
: nagkinahanglan ako sa imong panalipod;
: ayaw intawon itugot nga mamatay ako!
9: Ilikay ako sa mga lit-ag nga ilang giandam kanako
: ug sa mga laang sa mga makasasala.
10: Maunay untag kabitik ang mga daotan
: sa ilang kaugalingong mga lit-ag
: samtang ako moagi lamang ug makalikay sa kadaot.