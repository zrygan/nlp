1: Unya ang tanang katawhan sa Israel gikan sa Dan sa amihanan ngadto sa Berseba sa habagatan ug gikan sa yuta sa Gilead sa sidlakan nagtigom sa atubangan sa Ginoo didto sa Mispa.
2: Ang mga pangulo sa tanang banay sa Israel mitambong sa maong tigom sa katawhan sa Dios. Sa mga mitambong, 400,000 ang mga sundalo.
3: Sa laing bahin ang katawhan sa banay ni Benjamin nakabalita nga ang ubang mga Israelita nangadto sa Mispa.
: Nangutana ang mga Israelita, Sultihi kami nganong nahitabo man kining maong krimen?
4: Ang Levita nga maoy bana sa babaye nga gipatay mitubag, Ako ug ang akong puyopuyo miadto sa Gibeah sa kayutaan ni Benjamin aron sa pagpalabay sa kagabhion.
5: Unya ang mga tawo sa Gibeah nangabot aron pagkuha kanako ug niadtong gabhiona gilibotan nila ang balay. Buot ako nilang patyon apan gilugos hinuon nila ang akong puyopuyo ug namatay.
6: Unya akong gidala ang iyang patayng lawas ug gihiwahiwa ug gipadala ngadto sa tanang bahin sa kayutaan sa Israel. Kining mga tawhana nakabuhat kanatog daotan ug mangil-ad nga butang.
7: Busa ingon nga kitang tanan mga Israelita, unsa may atong buhaton?
8: Ang tanang katawhan nagdungan pag-ingon, Walay usa kanamo nga mopauli, nagpuyo man siya sa tolda o sa balay.
9: Mao kini ang atong buhaton: magpili kitag mga tawo nga moataki sa Gibeah.
10: Usa sa napulo ka bahin sa mga tawo sa Israel maoy mosangkap ug pagkaon alang sa kasundalohan nga mosulong sa Gibeah tungod sa mangil-ad nga nabuhat nila sa Israel.
11: Busa ang tanang tawo sa Israel naghiusa sa pag-ataki sa siyudad sa Gibeah.
12: Ang mga banay ni Israel nagpadalag mga mensahero sa tibuok kayutaan sa banay ni Benjamin aron sa pag-ingon, Pagkangilngig niining krimen nga inyong nabuhat.
13: Karon itugyan kanamo kadtong daotang mga tawo sa Gibeah aron patyon namo sila ug mawagtang kining mangil-ad nga nahitabo sa Israel. Apan ang katawhan sa Benjamin wala manumbaling niini.
14: Nagtigom hinuon sila sa Gibeah gikan sa tanang siyudad sa Benjamin aron sa pagpakig-away sa katawhan sa Israel.
1516: Niadtong adlawa gitigom nila ang 26,000 ka sundalo gikan sa ilang mga siyudad. Dugang pa niini, ang mga lungsoranon sa Gibeah nagtigom ug 700 ka piniling mga tawo nga pulos walhon. Matag usa kanila makahimo paglambuyog ug bato ug makaigo bisan sa usa ka lugas nga buhok ug dili gayod mosipyat.
17: Sa laing bahin ang mga Israelita, walay labot sa banay ni Benjamin, nagtigom ug 400,000 ka binansay nga mga sundalo.
18: Ang mga Israelita nangadto sa Betel aron pagpakisayod sa Dios kon kinsang banaya ang mouna pag-ataki sa banay ni Benjamin.
: Ang Ginoo mitubag, Ang banay ni Juda.
19: Busa ang mga Israelita namangon pagkabuntag ug nagkampo duol sa siyudad sa Gibeah.
20: Nangadto sila aron sa pagpakig-away sa banay ni Benjamin ug gipahimutang nila ang mga sundalo atbang sa siyudad.
21: Ang kasundalohan ni Benjamin nanggula sa siyudad ug sa wala pa mosalop ang adlaw nakapatay silag 22,000 ka sundalong mga Israelita.
2223: Ang katawhan sa Israel nangadto na usab sa Betel ug nangaliyupo sa atubangan sa Ginoo hangtod pagkagabii. Nagpakisayod sila kaniya, Makiggubat ba kami pag-usab sa among mga igsoon nga sakop sa banay ni Benjamin?
: Ang Ginoo mitubag, Oo.
: Busa nadasig ang mga Israelita ug gipahimutang na usab nila ang ilang mga sundalo sa maong dapit nga ilang nahimutangan sa miaging adlaw.
24: Ang mga Israelita misulong na usab sa banay ni Benjamin.
25: Ug sa ikaduhang higayon, nanggula ang mga taga-Benjamin sa Gibeah ug niining higayona nakapatay silag 18,000 ka batid nga mga sundalong Israelita.
26: Unya ang tanang katawhan sa Israel nangadto sa Betel ug nagsubo. Nanglingkod sila atubangan sa Ginoo ug wala mangaon hangtod sa pagkagabii. Naghalad silag mga hayop alang sa panaghiusa ug nagsunog silag mga halad alang sa Ginoo .
27: Nagpakisayod sila sa Ginoo . Niadtong higayona didto na sa Betel ang Sudlanan sa Kasabotan sa Dios.
28: Ang nag-atiman niini mao si Pinehas nga anak ni Eleazar nga anak ni Aaron. Nangutana sila, Makig-away pa ba kami sa among mga igsoon nga sakop sa banay ni Benjamin o dili na?
: Ang Ginoo miingon, Gubata ninyo sila kay ugma padag-on ko kamo batok kanila.
29: Busa gipatago sa mga Israelita ang pipila ka mga sundalo libot sa Gibeah.
30: Gipahimutang nila ang ilang kasundalohan sa naandan nilang lugar ug giataki ang kasundalohan ni Benjamin.
31: Unya nanggula sa siyudad ang katawhan sa banay ni Benjamin aron sa pagpakig-away hangtod nga sila layo na sa siyudad. Sama sa gibuhat nila kaniadto gipamatay nila ang mga sundalo sa Israel nga didto sa dalan paingon sa Betel ug sa Gibeah ug sa ubang dapit. Ang napatay nila mga 30 ka Israelita.
32: Miingon ang mga taga-Benjamin, Napildi gihapon nato sila.
: Apan miingon ang mga Israelita, Manibog kita ug dad-on ta sila layo sa siyudad.
33: Unya ang kasundalohan nga mga Israelita nanibog ug nagpundok sa Baaltamar. Apan ang mga tawo nga naglibot sa siyudad mikalit paghasmag gikan sa ilang tagoanan sa batoong dapit libot sa Gibeah.
34: Napulo ka libo ka piniling mga sundalo sa Israel ang midasdas sa Gibeah ug ngilngig kaayo ang kombati. Ang mga sakop sa banay ni Benjamin wala mahibalo nga hapit na diay sila mangalaglag.
35: Gitugyan sa Ginoo ngadto sa Israel ang kasundalohan ni Benjamin. Ang mga Israelita nakapatay ug 25,100 ka kaaway niadtong adlawa.
36: Busa ang mga sakop sa banay ni Benjamin midawat nga napildi na gayod sila.
: Nanibog ang mga Israelita gikan sa mga sakop sa banay ni Benjamin kay nagsalig man sila sa mga tawo nga ilang gipatago libot sa Gibeah.
37: Kining mga tawhana nga nanago midali pagdagan ngadto sa Gibeah ug gipamatay nila ang tanang lumolupyo sa lungsod.
38: Ang kasundalohan sa Israel lakip niadtong nanago nagkasabot bahin sa usa ka sinyas nga inigkakita nilag dakong aso nga moutbo sa lungsod,
39: mosumbalik sila pagdasdas. Niining higayona ang mga sakop sa banay ni Benjamin nakapatay na ug 30 ka Israelita. Nagkanayon sila, Napildi gihapon nato sila.
40: Unya nakita sa banay ni Benjamin ang usa ka dakong utbo sa aso ug natingala sila nganong nasunog man ang lungsod.
41: Unya misumbalik pagdasdas ang mga Israelita ug ang mga sakop sa banay ni Benjamin nangalisang kay nahibaloan na man nila nga hapit na sila mangalaglag.
42: Misibog sila ug nanagan paingon sa kamingawan apan naapsan sila. Nataliwad-an sila sa bagang kasundalohan sa Israel ug sa kasundalohan nga nanggula gikan sa lungsod ug gipamatay sila.
43: Gilibotan sa mga Israelita ang ilang mga kaaway ug wala lung-i paggukod hangtod sa sidlakang dapit sa Gibeah ug gipamatay nila sila.
44: Mga 18,000 ka labing maayong mga sundalo sa Benjamin ang nangamatay.
45: Ang uban miikyas ug nanagan paingon sa kamingawan ngadto sa mga pangpang nga bato sa Rimon. Mga lima ka libo kanila ang napatay diha sa kadalanan. Gigukod sa mga Israelita ang uban ngadto sa Gidom ug nakapatay pa gayod silag 2,000 ka tawo.
46: Ang tanan nga napatay sa Israel sa mga sakop sa banay ni Benjamin mikabat ug mga 25,000 ka maisog nga mga sundalo.
47: Apan may 600 nga nakaikyas ngadto sa kamingawan sa Bato sa Rimon ug nagpabilin didto sulod sa upat ka bulan.
48: Unya namalik ang mga Israelita ug gisulong ang nahibiling mga sakop sa banay ni Benjamin ug gipamatay silang tananlakip ang mga mananap. Gipangsunog nila ang tanang lungsod niadtong dapita.