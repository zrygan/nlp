1: Usa ka adlaw niana, ang Ginoo miingon kang Jonas nga anak ni Amitai,
2: Lakaw ngadto sa dakong siyudad sa Ninibe ug badlonga ang katawhan didto kay nasayran ko nga hilabihan sila kadaotan.
3: Apan inay moadto si Jonas sa Ninibe mipadulong hinuon siya sa Tarsis. Miadto siya sa Jopa ug didto may barko nga paingon sa Tarsis; mibayad siya sa iyang plite ug misakay siya aron mahilayo sa Ginoo .
4: Apan ang Ginoo nagpadala ug unos. Kusog kini kaayo nga tungod niini namiligro nga maguba ang barko.
5: Nalisang ang tanang tripulante ug ang tagsatagsa kanila nagpakitabang sa iyang dios. Ug aron dili kaayo mamiligro ang barko, ilang gipangtambog sa dagat ang mga karga. Apan si Jonas nahinanok didto sa usa ka suok sa ilalom sa barko.
6: Nakita siya sa kapitan sa barko ug giingnan, Nganong natulog ka man? Bangon ug pagpakitabang sa imong dios basin pag maluoy siya kanato ug luwason kita niya.
7: Unya nagkasabot ang mga tripulante nga magripa sila aron pagsusi kinsay hinungdan sa katalagman nga ilang nahiagoman ug ang ngalan ni Jonas maoy natungnan.
8: Busa gipangutana nila siya, Ikaw bay hinungdan niini? Unsa may gibuhat mo dinhi ug taga diin ka man?
9: Si Jonas mitubag, Hebreohanon ako ug si Yahweh mao ang akong Dios. Siya ang Dios sa langit nga maoy nagbuhat sa dagat ug sa yuta.
10: Ug gisuginlan sila ni Jonas nga milikay siya sa Ginoo .
: Busa nalisang ang mga tripulante ug miingon kaniya, Pagkakuyaw niining imong gibuhat!
11: Sanglit misamot man kakusog ang unos, giingnan si Jonas sa mga tripulante, Unsaon ka man namo aron molinaw ang dagat?
12: Si Jonas mitubag, Itambog ako sa dagat aron mohunong ang unos kay akoy nakaingon niini.
13: Bisan pa niini, nanglimbasog lang gihapon pagbugsay ang mga tripulante aron ang barko makaabot sa baybayon apan kawang lamang kini kay misamot man kakusog ang hangin.
14: Busa nagpakitabang sila sa Ginoo . O Ginoo ayaw intawon itugot nga mamatay kami tungod sa kinabuhi niining tawhana. Ayaw intawon kamig siloti kay imo man kining pagbuot.
15: Unya gialsa nila si Jonas ug gitambog sa dagat, ug dihadiha mihunong ang unos.
16: Nangahadlok pag-ayo ang mga tripulante sa Ginoo busa naghalad sila ug naghimog mga panaad kaniya.
17: Unya gisugo ni Yahweh ang usa ka dakong isda sa paglamoy kang Jonas ug didto siya sa tiyan sa isda sulod sa tulo ka adlaw ug tulo ka gabii.