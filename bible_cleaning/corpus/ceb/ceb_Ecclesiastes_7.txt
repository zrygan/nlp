1: Ang maayong dungog mas maayo pa
: kay sa mahalon nga pahumot;
: ang adlaw sa imong pagkamatay
: mas maayo pa kay sa adlaw sa imong pagkahimugso.
2: Mas maayo pa ang pag-adto sa balay nga nagbangotan
: kay sa pag-adto sa balay nga nagkombira,
: kay ang mga buhi kinahanglan magpahinumdom kanunay sa ilang kaugalingon
: nga ang kamatayon naghulat kanatong tanan.
3: Ang kasub-anan mas maayo pa kay sa katawa;
: makasubo man kini sa imong panagway
: apan sa kasingkasing makalipay.
4: Buangbuang ang tawo nga maghunahuna sa kalipay.
: Ang maalamon naghunahuna sa kamatayon.
5: Mas maayo pa nga badlongon ka sa maalamon
: kay sa daygon ka sa buangbuang.
6: Ang katawa sa buangbuang
: sama sa sampinit nga nagpitipiti sa kalayo.
: Kini walay kapuslanan.
7: Kon ang maalamon motuis sa kamatuoran
: mahimo siyang buangbuang.
: Ang pagdawat ug suborno
: makadaot sa pagkatawo.
8: Mas maayo pa kon matapos na ang usa ka butang
: kay sa magsugod pa kini.
: Ang pailob mas maayo kay sa garbo.
9: Ayaw patuyangi ang imong kasuko;
: binuang ang paghambin ug kayugot.
10: Ayaw gayod pagpangutana,
: Ngano man nga ang atong pagkabutang kaniadto
: mas maayo man kay sa karon?
: Dili maalamon ang maong pangutana.
11: Ang tawo kinahanglan nga magmaalamon;
: sama kini kamaayo sa pagdawat ug kabilin
12: ug makahatag kini kanimog dakong kasigurohan
: sama sa ikahatag sa salapi.
: Ang kaalam maglikay kanimo sa kadaot
: mao kini ang nakaayo sa kahibalo.
13: Palandonga ang buhat sa Dios.
: Makatul-id ba ang tawo sa gihimo sa Dios nga baliko?
14: Kon maayo ang imong kahimtang, pagmalipayon;
: inig-abot sa kasamok hinumdomi lamang kini
: nagpadala ang Dios sa kalipay ug sa kasamok,
: dili ka gayod masayod unsa ang sunod nga mahitabo.
15: Walay kapuslanan ang akong kinabuhi
: apan diha niini nakita ko ang tanang butang.
: Adunay sayong mamatay bisag maayo siyang tawo,
: ug aduna usay taas ug kinabuhi bisag daotan siya.
16: Busa ayaw paghinobra sa imong pagkamatarong,
: ug ayaw usab paghinobra sa imong pagkamaalamon
: nganong daoton mo man ang imong kaugalingon?
17: Apan ayaw usab paghinobra sa imong pagkadaotan,
: ug ayaw usab paghinobra sa imong pagbinuang.
: Dili kinahanglang mamatay ka sa dili pa nimo panahon.
18: Ayaw paghinobra sa bisan hain niini;
: magmalampuson ka kon magbaton kag pagtahod sa Dios.
19: Dako ang mahimo sa kaalam alang sa tawo,
: kay sa mahimo sa napulo ka pangulo alang sa usa ka siyudad.
20: Dinhi sa kalibotan walay tawo
: nga nagbuhat kanunay ug matarong
: ug dili gayod masayop.
21: Ayaw tagda ang tanan nga isulti sa mga tawo
: tingali unyag mabati mo ang imong ulipon nga magtunglo kanimo.
22: Nasayod ka nga ikaw usab kadaghan makatunglo sa uban.
23: Gigamit ko ang akong kaalam pagsulay niining tanan.
: Naninguha ako nga mahimong maalamon
: apan wala ko gayod kini makab-ot.
24: Unsaon man pagkasayod sa tawo
: kon unsa ang kahulogan sa kinabuhi?
: Lisod tukibon ug lisod sabton kining butanga.
25: Apan gigamit ko ang akong panahon alang sa kaalam ug pagtuon;
: gipangita ko ang kaalam ug ang tubag sa akong mga pangutana,
: ug gitun-an ko unsa ka daotan
: ug unsa ka walay kapuslanan ang binuang.
26: Nakaplagan ko ang labaw pa kapait kay sa kamatayonang babaye.
: Ang gugma nga iyang itanyag
: mobitik kanimo sama sa lit-ag o baling,
: ug ang mga bukton nga iyang igakos kanimo
: mogunit kanimo sama sa kadena.
: Ang makasasala madakpan sa babaye,
: apan ang nagpahimuot sa Dios makaikyas.
27: Oo, miingon ang maalam,
: sa hinayhinay nasabtan ko kini samtang nangita ako ug mga tubag.
28: Gipangita ko ang dugang pang mga tubag
: apan wala na akoy nakit-an.
: Nakaplagan ko ang usa ka lalaki nga angay kong tahoron diha sa usa ka libo,
: apan wala gayoy bisan usa na lang ka babaye.
29: Mao ra gayod kini ang akong nakat-onan
: gihimo kita sa Dios nga yano
: apan gilisudlisod nato ang atong kaugalingon.