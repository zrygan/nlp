1: Ang Ginoo misulti kanako bahin sa kanasoran
2: ug kini mao ang iyang giingon mahitungod sa Ehipto. Bahin kini sa kasundalohan ni Paraon Neco, ang hari sa Ehipto nga gibuntog ni Nabucodonosor nga hari sa Babilonia didto sa Carkemis duol sa Suba sa Eufrates sa ikaupat nga tuig nga si Joakim nga anak ni Josias maoy hari sa Juda
3: Andama ang inyong mga taming
: ug asdang kamo sa panggubatan!
4: Andama ang inyong mga kabayo
: ug kabay-i kini!
: Paglumbay kamo ug isul-ob ang inyong helmet!
: Baira ang inyong mga bangkaw
: ug isul-ob ang inyong mga panalipod sa lawas!
5: Apan unsa may akong nakita? nangutana ang Ginoo .
: Nanibog sila tungod sa kahadlok,
: ug sa walay lingilingi nanagan sila sa hilabihang kakusog tungod sa kalisang.
6: Apan dili gihapon makaikyas bisan kadtong kusog modagan,
: kay mangadagma sila didto sa amihanan daplin sa Suba sa Eufrates.
7: Kinsa ba kining mitubo sama sa Nilo,
: daw suba nga misanap sa mga tampi niini?
8: Kini mao ang Ehipto nga mitubo sama sa Nilo,
: daw suba nga misanap sa mga tampi niini.
: Ang Ehipto miingon,
: Motubo ako ug sanapan ko ang tibuok kalibotan,
: ug laglagon ang mga siyudad ug ang mga lumolupyo niini.
9: Padagana na ang mga kabayo ug ang mga karwahi.
: Ipadala na ang mga sundalo nga gikan sa Etiopia ug sa Put nga magdalag mga taming
: ug mga sundalo gikan sa Lud nga hanas mamana.
10: Mao na kini ang adlaw sa Ginoong Dios nga Labing Gamhanan
: Manimalos siya karon
: ug silotan niya ang iyang mga kaaway.
: Kan-on sila sa iyang espada hangtod nga mabusog kini
: ug imnon ang ilang dugo hangtod nga matagbaw kini.
: Karong adlawa ihalad sa Makagagahom ang iyang mga pinatay
: didto sa amihanan, duol sa Suba sa Eufrates.
11: Katawhan sa Ehipto,
: pangadto kamo sa Gilead ug pangita ug ikatambal ninyo,
: kay wala magpulos ang inyong mga tambal
: ug walay makaayo kaninyo.
12: Nakabalita ang kanasoran
: bahin sa inyong kahimtang nga makauulaw,
: ang tanan nakabati sa inyong paghilak.
: Ang usa ka sundalo nadasmag sa laing sundalo,
: ug silang duha nangatumba sa yuta.
13: Ang Ginoo misulti kanako sa diha nga ang Ehipto gisulong ni Nabucodonosor nga hari sa Babilonia,
14: Ingna ang kalungsoran sa Ehipto,
: ang Migdol, ang Memfis ug ang Tapanhes,
: Pangandam kamo pagpanalipod sa inyong kaugalingon,
: kay ang tanan ninyong kabtangan mangalaglag sa gubat!
15: Nganong napukan man si Apis, ang gamhanan ninyong diosdios?
: Kay gihampak man siya sa Ginoo !
16: Nangalukapa ug nangapukan ang inyong kasundalohan
: ug nag-ingnanay sila,
: Pagdali kamo! Manguli kita ngadto sa atong katawhan
: aron makaikyas kita sa espada sa kaaway.
17: Tawga nga
: Sabaan ug Hambugiro Nga Napakyas sa Iyang Higayon ang Paraon sa Ehipto,
18: Ako, ang Ginoo nga Labing Gamhanan mao ang hari, ang buhing Dios.
: Ingon nga gidungawan sa Bukid sa Tabor ang ubang kabukiran,
: ug habog kaayo ang Bukid sa Carmel nga duol sa dagat,
: mao usab unya ang kusog niadtong mosulong kaninyo.
19: Katawhan sa Ehipto,
: pangandam kay pamihagon kamo.
: Ang Memfis himoong daw diserto,
: usa ka dapit nga wala nay magpuyo.
20: Ang Ehipto sama sa tambok nga baka nga gipaak ug langaw nga malala gikan sa amihanan.
21: Bisan ang iyang mga sinuholang sundalo
: nahisama sa mga nating baka nga walay nahimo.
: Wala sila mobarog ug makig-away
: kondili nanagan hinuon kay miabot na man ang adlaw sa ilang kapildihan,
: ang panahon sa ilang kalaglagan.
22: Sa dihang nagsingabot na ang kasundalohan sa kaaway,
: misibog ang Ehipto sama sa halas.
: Gipanigbas nila siya ginamit ang mga atsa,
: daw mga tawo nga nagputol ug kahoy
23: ug nagpuril ug baga nga kalasangan.
: Dili maihap ang ilang kasundalohan;
: labaw pa sila kadaghan kay sa mga dulon.
24: Naulawan ang katawhan sa Ehipto
: kay nabuntog man sila sa taga-amihanan.
: Ako, ang Ginoo , mao ang nagsulti niini.
25: Ang Ginoo nga Labing Gamhanan, ang Dios sa Israel, miingon, Silotan ko si Amon, ang diosdios sa Tebes, lakip ang Ehipto ug ang iyang mga diosdios ug ang iyang mga hari. Silotan ko usab ang hari sa Ehipto ug ang tanan nga misalig kaniya.
26: Itugyan ko sila ngadto sa buot mopatay kanila, ngadto kang Nabucodonosor nga hari sa Babilonia ug sa iyang kasundalohan. Apan moabot ra ang adlaw nga may mga tawo na usab nga mopuyo sa Ehipto. Ako, ang Ginoo , maoy nagsulti niini.
27: Ayaw kahadlok,
: mga kaliwat sa akong sulugoon nga si Jacob;
: katawhan sa Israel, ayaw kamo kalisang.
: Luwason ko kamo gikan nianang layong yuta
: diin kamo gipamihag karon.
: Mamauli kamo ug magpuyo nga malinawon;
: mahilayo na kamo sa kuyaw,
: ug wala nay makapalisang kaninyo.
28: Ayaw kahadlok, mga kaliwat sa akong sulugoon nga si Jacob,
: kay ako nag-uban kaninyo.
: Laglagon ko ang tanang kanasoran
: diin ko kamo patibulaaga,
: apan kamo dili ko laglagon.
: Hinuon kastigohon ko gayod kamo,
: apan makiangayon ako inigsilot ko kaninyo.
: Ako, ang Ginoo , ang nagsulti niini.