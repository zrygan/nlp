1: Sa ikatulong tuig sa hulaw giingnan sa Ginoo si Elias, Lakaw, pakita ngadto kang Hari Ahab kay magpadala na akog ulan.
2: Busa si Elias miadto kang Ahab.
: Niadtong panahona grabi kaayo ang gutom didto sa Samaria.
3: Ug gipatawag ni Ahab si Abdias nga maoy gipiyalan sa pagdumala sa palasyo. Si Abdias buotan nga alagad sa Ginoo .
4: Ug sa dihang gipamatay ni Jezebel ang mga propeta sa Ginoo , gidala ni Abdias ang 100 kanila ug gipatago niya sila sa mga langub sa tag 50 ka tawo ug gihatagan ug pagkaon.
5: Si Ahab miingon kang Abdias, Manglakaw kita ug tan-awon nato ang tanang tuboran sa tubig ug mga sapa basin pag makakita kitag mga sagbot ug maluwas ang mga hayop ug dili kinahanglang pangihawon.
6: Busa gibahin nila ang yuta nga ilang suroyon. Si Ahab misubay sa usa ka agianan samtang si Abdias didto sa lain.
7: Samtang naglakaw si Abdias gikasugat niya si Elias. Nakaila kang Elias si Abdias ug miyukbo siya ug miingon Kon wala ako masayop, ikaw si Elias.
8: Si Elias mitubag, Oo, ako! Lakaw ug sultihi ang imong agalong hari nga ania si Elias.
9: Miingon si Abdias, Unsa may akong sala nga ipapatay mo man ako ni Ahab?
10: Saksi ang Ginoo nga imong Dios nga gipasusi sa akong agalon ang tanang nasod aron pagpangita kanimo. Kon moingon ang mga sinugo nga wala si Elias didto, papanumpaon ni Ahab ang hari sa nasod nga wala ka nila hikaplagi.
11: Ug karon sugoon mo ako sa pagsulti sa akong agalon nga ania ka?
12: Pananglit inigbiya ko kanimo, dad-on ka sa espiritu sa Ginoo ngadto sa dapit nga wala ko hibaloi? Patyon ako ni Ahab kon dili ka niya hikaplagan dinhi. Nasayod ka nga ako nag-alagad sa Ginoo sukad sa akong pagkabata.
13: Wala ka ba diay sultihi kon unsay akong gihimo sa usa ka gatos ka propeta sa Ginoo sa dihang patyon unta sila ni Jezebel? Gitagoan ko sila sa tag 50 ka tawo diha sa mga langub ug gipakaon.
14: Busa nganong sugoon mo man ako sa pagsulti sa akong agalon nga ania ka? Patyon gayod ako niya!
15: Si Elias miingon, Saksi ang Ginoo nga akong gialagaran nga moadto gayod ako kaniya karon.
16: Busa gitagbo ni Abdias si Ahab ug gisuginlan ug misugat si Ahab kang Elias.
17: Sa dihang nakita ni Ahab si Elias, miingon siya kang Elias, Ikaw ba kana, tighimog kasamok sa Israel?
18: Mitubag si Elias, Dili ako ang naghimog kasamok sa Israel kondili ikaw ug ang panimalay sa imong amahan kay gisalikway mo ang kasugoan sa Ginoo ug misimba ka sa mga Baal.
19: Karon tigoma ang katawhan sa Israel didto sa Bukid sa Carmel ug dad-a ang 450 ka propeta ni Baal ug 400 ka propeta ni Asera nga gipaluyohan ni Rayna Jezebel.
20: Busa gipasugoan ni Ahab ang tanang katawhan sa Israel ug gitigom ang mga propeta ni Baal didto sa Bukid sa Carmel.
21: Ug si Elias miduol sa tanang katawhan ug miingon, Nganong dili man kamo makahukom? Kon si Yahweh mao ang Dios, simbaha siya! Apan kon si Baal maoy Dios, siyay simbaha! Apan ang katawhan wala gayod motubag kaniya.
22: Unya si Elias miingon sa katawhan, Ako na lamang ang nahibilin sa mga propeta sa Ginoo apan ang mga propeta ni Baal 450 ka buok.
23: Hatagi kami ug duha ka torong baka. Papilia silag usa aron ilang ihawon ug lapalapaon ug itungtong sa sugnod apan kinahanglan nga dili kini duslitan. Unya andamon ko usab ang usa ka toro ug ipahimutang ko ibabaw sa sugnod ug dili usab duslitan.
24: Ug sangpiton nila ang ngalan sa ilang dios ug sangpiton ko usab ang ngalan ni Yahweh. Ang motubag pinaagi sa pagpadalag kalayo, siya mao ang Dios.
: Ug ang mga tawo miuyon.
25: Unya si Elias miingon sa mga propeta ni Baal, Pagpili kamog usa ka torong baka ug andama ninyo kini pag-una kay daghan man kamo ug sangpita ang inyong dios nga magpadala siyag kalayo.
26: Gikuha nila ang toro nga gihatag kanila. Giandam nila kini ug gisangpit nila si Baal gikan sa buntag hangtod sa udto. Sila miingon, O Baal, tubaga intawon kami! Nagsayawsayaw sila libot sa halaran nga ilang gihimo apan wala gayoy mitubag.
27: Sa pagkaudto si Elias mibugalbugal kanila nga nag-ingon, Kusga pagsangpit kay dios man kaha siya. Tingalig namalandong pa siya o tingali may gilakaw o natulog ba ug kinahanglang pukawon.
28: Ug mikusog sila pagsangpit ug gisamadsamaran nila ang ilang lawas pinaagi sa mga espada ug bangkaw sumala sa ilang nabatasan.
29: Sa pagkapalis na, nagpadayon gihapon sila hangtod sa panahon nga ihalad na ang haponong halad apan wala gayoy mitubag kanila.
30: Unya miingon si Elias ngadto sa tanang katawhan, Duol kamo kanako. Miduol kaniya ang tanang tawo. Ug giayo niya ang naguba nga halaran sa Ginoo .
31: Unya nagkuha si Elias ug 12 ka bato sumala sa gidaghanon sa mga banay sa mga anak ni Jacob nga ginganlan sa Ginoo ug Israel.
32: Ug pinaagi niining mga bato naghimo siyag halaran sa ngalan sa Ginoo . Ug naghimo siyag usa ka kanal libot sa halaran ug ang kadak-on niini kasudlan ug 20 ka litro nga tubig.
33: Gipahimutang niya ang mga sugnod ug gilapa niya ang baka ug gitungtong diha sa mga sugnod. Miingon siya, Pun-ag tubig ang upat ka tadyaw ug buboi ang halad nga sunogonon ingon man ang mga sugnod.
34: Ug miingon pa gayod siya, Buboi pa ninyo. Ug gibuboan na usab nila kini. Unya miingon na usab kanila si Elias, Buboi na usab ninyo sa ikatulong higayon. Ug gihimo nila kini.
35: Misanap ang tubig libot sa halaran ug ang kanal napuno usab a tubig.
36: Sa paghimo sa haponon nga halad, si propeta Elias miduol sa halaran ug miingon, O Ginoo , Dios ni Abraham, ni Isaac ug ni Jacob, ipakita niining adlawa nga ikaw mao ang Dios sa Israel ug nga ako mao ang imong alagad ug nga gihimo ko kining tanan tungod sa imong sugo.
37: Tubaga intawon ako, O Ginoo , aron masayod kining katawhan nga ikaw, mao ang Dios ug nga gipahinulsol mo sila.
38: Unya mikunsad ang kalayo sa Ginoo , ug giut-ot ang halad nga sunogonon ingon man ang sugnod lakip ang mga bato ug abog ug nauga ang tubig nga diha sa kanal.
39: Sa pagkakita niini sa tanang katawhan, nanghapa sila ug miingon, Si Yahweh mao ang Dios. Si Yahweh lamang maoy Dios!
40: Ug si Elias miingon kanila, Dakpa ninyo ang mga propeta ni Baal! Kinahanglan nga walay makaikyas kanila! Ug gidakop nila sila ug gidala sila ni Elias didto sa Sapa sa Kison ug gipamatay didto.
41: Ug si Elias miingon kang Ahab, Tungas karon ug kaon ug inom kay may dinahunog sa ulan.
42: Busa mitungas si Ahab aron sa pagkaon. Ug mitungas si Elias ngadto sa tumoy sa Bukid sa Carmel ug miyuko ug gibutang niya ang iyang nawong tungatunga sa iyang mga tuhod.
43: Ug miingon siya sa iyang sulugoon, Lakaw karon, tan-aw ngadto sa dagat. Milakaw ang sulugoon ug mitan-aw ug miingon, Wala akoy nakita. Ug miingon si Elias, Balik ngadto sa pito ka higayon.
44: Ug sa ikapito ka higayon miingon ang sulugoon, May gamay nga dag-om nga ingon kadako sa kamot sa tawo ug mipataas gikan sa dagat.
: Ug si Elias miingon, Lakaw ug adtoa si Ahab ug ipaandam ang iyang karwahi ug palugsonga siya kay tingalig hiabotan siya sa ulan.
45: Wala madugay miitom ang kalangitan tungod sa mga dag-om ug hangin ug miabot ang kusog nga ulan. Misakay si Ahab paingon sa Jezreel.
46: Ang gahom sa Ginoo diha kang Elias. Gibaksan ni Elias ang iyang hawak ug midagan pag-una kang Ahab ngadto sa ganghaan sa Jezreel.