1: Ang Ginoo miingon kang Moises,
2: Sultihi ang mga Israelita nga kinahanglan nga pagawason nila sa kampo ang mga sanlahon ingon man ang may nag-agos sa lawas ug ang nahugaw tungod kay nakahikap ug patay.
3: Pagawasa sila aron dili sila makahugaw sa kampo diin ako nagpuyo sa taliwala sa katawhan.
4: Gituman kini sa mga Israelita ug gipagawas nila silang tanan sa kampo.
5: Unya ang Ginoo miingon kang Moises,
6: Sultihi ang mga Israelita nga kon ang usa ka tawo magluib sa Ginoo ug makahimog sayop sa iyang isigkatawo, sad-an ang maong tawo.
7: Kinahanglan nga isugid niya kini ug taplan ang iyang nalapas ug pakapinan pa gayod niya ug ikalima ka bahin. Adto niya kini ihatag sa iyang nasad-an.
8: Apan kon ang iyang nasad-an patay na ug walay paryenti nga modawat sa bayad, mahiadto kini sa Ginoo aron magamit sa mga pari apan kini wala pay labot sa laking karnero nga ihalad niya aron pagpapas sa iyang sala.
9: Ug ang tanang halad nga mga balaang butang nga dad-on sa mga Israelita ngadto sa maong pari maiya na sa pari.
10: Ang ihatag ngadto sa pari maiya na kini.
11: Unya ang Ginoo miingon kang Moises,
12: Sultihi ang mga Israelita nga kon ang asawa magbudhi sa iyang bana
13: ug makighilawas sa laing tawo, ug wala masayod niini ang iyang bana ug wala man gayoy makasaksi batok kaniya kay wala siya hisakpi nga nagbuhat sa ingon,
14: apan mangabubho ang bana bisan wala siya mahibalo sa pagbudhi sa iyang asawa, o kon mangabubho ang bana bisag walay daotan nga nahimo ang iyang asawa,
15: kinahanglan dad-on sa bana ang iyang asawa ngadto sa pari. Magdala siyag halad alang sa iyang asawa: tunga sa gantang nga sebadang harina. Kinahanglan dili niya kini butangag lana ug insenso kay halad man kini nga pagkaon tungod sa pangabubho. Usa kini ka halad nga pagkaon nga magpaila sa sala nga nahimo.
16: Unya dad-on sa pari ang babaye ngadto sa atubangan sa Ginoo .
17: Ug magkuha ang pari ug balaang tubig nga isulod niya sa sudlanan nga hinimog yuta ug butangan niya kinig abog nga kinuha gikan sa salog sa Tolda.
18: Ug patindogon sa pari ang babaye sa atubangan sa Ginoo ug bungkagon niya ang buhok sa babaye ug ibutang sa kamot sa babaye ang halad nga harina. Magkupot ang pari sa tubig nga pait nga nagdala ug tunglo.
19: Unya papanumpaon siya sa pari nga mag-ingon, Kon walay lalaki nga nakighilawas kanimo ug wala ka maghugawhugaw sa imong kaugalingon samtang ubos ka pa sa gahom sa imong bana, dili ka dutlan sa gahom niining tubig nga pait nga nagdala ug tunglo.
20: Apan kon nagbudhi ka kaniya ug gihugawhugawan mo ang imong kaugalingon ug gipakighilawasan ka ug laing lalaki,
21: tunglohon ka sa Ginoo taliwala sa imong katawhan ug mokuyos ang imong kinatawo ug kakuhaan ka.
22: Mosulod unta sa imong tiyan kining tubig nga nagdala ug tunglo ug tungod niini kakuhaan ka ug mokuyos ang imong kinatawo. Ug ang babaye moingon, Amen. Amen.
23: Unya isulat sa pari kining mga tunglo sa usa ka basahon ug papason niya kini pinaagi sa pagsawsaw niini sa tubig nga pait.
24: Ug iyang paimnon ang babaye niining tubig nga nagdala ug tunglo ug bation siyag hilabihang kasakit.
25: Unya kuhaon sa pari gikan sa babaye ang halad nga pagkaon alang sa pangabubho ug ibayaw niya kini sa atubangan sa Ginoo ug unya dad-on ngadto sa halaran.
26: Ug magkuha siyag usa ka kumkom sa halad nga pagkaon ingon nga handomanan ug sunogon niya kini sa halaran. Pagkatapos niini paimnon niya ang babaye sa tubig.
27: Kon gihugawhugawan sa babaye ang iyang kaugalingon ug nagluib siya sa iyang bana, bation niya ang hilabihang kasakit. Kakuhaan siya ug mokuyos ang iyang kinatawo ug mahimo siyang tinunglo taliwala sa iyang katawhan.
28: Apan kon wala siya maghugawhugaw sa iyang kaugalingon, dili siya maunsa ug manganak pa siya.
29: Mao kini ang balaod mahitungod sa pangabubho: Kon ang usa ka asawa magluib sa iyang bana bisag ilalom siya sa gahom sa iyang bana
30: o kon abutog pangabubho ang bana dad-on sa bana ang iyang asawa ngadto sa Ginoo ug himoon sa pari kining maong seremonyas.
31: Ang bana dili isipon nga sad-an apan kon sad-an ang asawa, kinahanglan mag-antos siya sa silot sa iyang sala.