1: May 70 ka kaliwat si Ahab didto sa Samaria. Si Jehu nagpadalag sulat sa mga kadagkoan sa maong siyudad ug sa mga magbalantay sa mga kaliwat ni Ahab.
2: Miingon siya sa sulat, Kay kamo man ang nagbantay sa mga kaliwat sa hari ug kamo may nagdumala sa mga kabayo, mga karwahi ug mga kinutaan nga mga siyudad ug mga hinagiban,
3: pilia ninyo ang labing maayo ug lig-on sa mga kaliwat sa hari ug himoa siyang hari ug panalipdi siya.
4: Nangahadlok sila pag-ayo ug miingon, Kon ang duha ka hari nga si Joram ug si Ahasias wala makabuntog kaniya, unsaon ta man pagdaog kaniya?
5: Busa ang pangulo sa palasyo ug ang pangulo sa siyudad, inuyonan sa mga kadagkoan ug sa mga magbalantay sa mga kaliwat ni Ahab, nagpadala kang Jehu niining mensahe: Imo kaming mga sulugoon ug buhaton namo ang tanan nga isugo mo kanamo. Dili kami mangitag laing hari. Buhata ang gituohan mong maayo.
6: Unya gisulatan sila pag-usab ni Jehu, Kon kamo dapig kanako ug andam sa pagsunod kanako, lunggoi sa liog ang mga kaliwat sa inyong agalon nga si Ahab ug dad-a ngari kanako ang ilang mga ulo ugma sa ingon niarong orasa.
7: Ug sa nakabasa na sila sa sulat, gipatay nila ang 70 ka kaliwat sa hari ug gisulod ug mga bukag ang ilang mga ulo ug gipadala ngadto kang Jehu didto sa Jezreel.
8: Sa dihang gisuginlan si Jehu nga miabot na ang mga ulo sa mga kaliwat ni Ahab, miingon si Jehu, Pundoka sa duha ang mga ulo diha sa ganghaan sa siyudad ug ipabilin hangtod sa buntag.
9: Sa paggula niya sa pagkabuntag, mibarog siya ug misulti sa mga tawo, Wala kamoy sala. Akoy nagpatay kang Joram apan kinsa may nagpatay niining tanan?
10: Hibaw-i ninyo nga walay makawang sa pulong sa Ginoo bahin sa banay ni Ahab kay ang Ginoo nagtuman man sa iyang gisulti pinaagi kang Elias nga iyang sulugoon.
11: Unya gipatay ni Jehu ang tanang nahibilin sa kaliwat ni Ahab didto sa Jezreel lakip ang iyang mga opisyal, mga higala ug ang iyang mga pari.
12: Unya miadto si Jehu sa Samaria. Sa dalan didto sa dapit nga gitawag ug Pahulayanan sa mga Magbalantay sa Karnero,
13: gikatagbo ni Jehu ang mga paryenti ni Ahasias nga hari sa Juda ug giingnan niya, Kinsa man kamo?
: Sila mitubag, Mga kadugo kami ni Ahasias ug nanugbong kami aron pagduaw sa harianong banay ug sa mga anak sa rayna.
14: Miingon si Jehu, Dad-a sila nga buhi. Gidala sila nga buhi ug gipatay sila didto sa gahong sa Bet-eked. Silang tanan 42 ka buok ug walay nakalingkawas kanila.
15: Ug sa pagbiya ni Jehu didto, gisugat siya ni Jonadab nga anak ni Recab. Nagpangomustahay sila ug giingnan ni Jehu si Jonadab, Kinasingkasing ba ang imong pagpakighigala kanako ingon sa akong pagpakighigala kanimo?
: Mitubag si Jonadab, Oo.
: Miingon si Jehu, Kon mao kana maglamano kita. Busa naglamanohay sila unya gipasakay siya ni Jehu sa karwahi uban kaniya
16: ug giingnan, Kuyog kanako aron ka makasaksi sa akong kadasig sa pag-alagad sa Ginoo . Busa nanakay sila sa karwahi.
17: Sa pag-abot ni Jehu sa Samaria, gipatay niya ang tanang nahibilin sa mga kaliwat ni Ahab didto sumala sa pulong sa Ginoo kang Elias.
18: Unya gitigom ni Jehu ang tanang mga tawo sa Samaria ug giingnan, Dili igo ang pag-alagad ni Ahab kang Baal apan ako mag-alagad kaniya pag-ayo.
19: Busa paanhia ninyo kanako ang tanang manalagna ni Baal, ang tanang nagsimba kaniya ug ang tanan niyang mga pari. Ayaw ninyog sayloi bisag usa kay aduna akoy dakong halad nga ipahinungod kang Baal ug patyon ko ang dili moanhi. Apan kini lansis ni Jehu aron mahurot niyag patay ang mga nagsimba kang Baal.
20: Ug misugo si Jehu, Maghimo kitag tigom alang sa pagsimba kang Baal. Busa ila kining gihimo.
21: Gipahibalo ni Jehu ang tibuok Israel ug nangabot ang tanang nagsimba kang Baal. Ug misulod sila sa templo ni Baal hangtod nga kini napuno pag-ayo.
22: Unya giingnan ni Jehu ang piniyalan sa mga bisti, Dad-a nganhi ang tanang bisti alang sa mga nagsimba kang Baal. Busa gipagawas niya ang mga bisti ug gipanghatag kanila.
23: Unya miadto si Jehu sa templo ni Baal kuyog ni Jonadab nga anak ni Recab ug giingnan niya ang mga nagsimba kang Baal, Susiha ug tan-awa nga kamong tanan nga ania dinhi pulos gayod nagsimba kang Baal. Kinahanglan nga wala gayoy nahisagol nga nagsimba sa Ginoo .
24: Unya misulod siya aron kunohay pagsunog ug mga halad.
: Sa laing bahin, nagbutang si Jehu ug 80 ka tawo didto sa gawas ug miingon, Patya ninyo silang tanan. May makaikyas gani bisan usa niining tawhana, patyon ko gyod ang responsable niini.
25: Tapos niya ikahalad ang halad nga sunogonon, miingon siya sa guwardiya ug sa mga opisyal, Sulod ug pamatya ninyo sila! Ayawg itugot nga may makalingkawas bisag usa kanila! Busa ginamit ang ilang mga espada, gipamatay sa mga guwardiya ug sa mga opisyal ang tanang nagsimba kang Baal ug gidala nila ang mga patayng lawas ngadto sa gawas. Unya ang mga guwardiya ug mga opisyal misulod sa kinasulorang lawak sa templo ni Baal.
26: Gipagawas nila ang sagrado kunohayng haligi nga didto sa templo ni Baal ug unya gisunog nila kini.
27: Giguba nila ang halaran ug ang templo ni Baal ug gihimo nila kining kalibangan hangtod karon.
28: Sa maong paagi giwagtang ni Jehu ang pagsimba kang Baal didto sa nasod sa Israel.
29: Apan si Jehu wala motalikod gikan sa mga daotang binuhatan ni Jeroboam, ang anak ni Nebat, nga nakaangin sa Israel ngadto sa pagpakasala pinaagi sa pagsimba sa bulawang baka nga didto sa Betel ug sa Dan.
30: Ug si Jehu giingnan sa Ginoo , Tungod kay gihimo mo ang maayo sa akong atubangan ug gibuhat mo sa banay ni Ahab ang akong pagbuot, ang imong mga kaliwat hangtod sa ikaupat nga kaliwatan maghari sa Israel.
31: Apan wala gayod tumana ni Jehu ang Balaod sa Ginoo , ang Dios sa Israel. Gisunod hinuon niya ang daotang buhat ni Jeroboam nga nakaangin sa Israel sa pagpakasala.
32: Niadtong mga adlawa gisugdan sa Ginoo ang pagpagamay sa teritoryo sa Israel. Nailog ni Hasael nga hari sa Siria ang teritoryo sa mga Israelita gikan sa
33: sidlakang bahin sa Jordan ngadto sa Aroer nga duol sa Walog sa Arnon, lakip ang Gilead ug ang Basan diin magpuyo ang mga kaliwat ni Gad, ni Ruben ug sa mga taga-Sidlakang bahin sa Manases.
34: Ang tanang binuhatan ni Jehu nahisulat sa Kasaysayan sa mga Hari sa Israel.
35: Namatay ug gilubong si Jehu didto sa Samaria. Ug si Joahas, ang iyang anak, maoy mipuli kaniya paghari.
36: Milungtad ug 28 ka tuig ang paghari ni Jehu sa Israel didto sa Samaria.