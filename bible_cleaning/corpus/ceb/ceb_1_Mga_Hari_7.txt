1: Napulog-tulo ka tuig ang pagtukod ni Solomon sa iyang palasyo.
2: Gitukod niya ang Balay sa Lasang sa Lebanon. May gitas-on kini nga 44 ka metros ug kalapdon nga 22 ka metros ug kahabugon nga 13.5 ka metros. Gipasukad kini sa tulo ka laray nga haliging sidro nga may mga sagbayan nga sidro usab.
3: Giaptan kinig sidro ug may sagbayan kini nga 45 ka buok, 15 sa matag laray.
4: Tulo ka laray ang mga bintana niini sa pikas ug pikas.
5: Kwadrado ang tanang pultahan ug mga bintana.
6: Gihimoan niya kinig hawanan nga ginganlag Hawanan sa mga Haligi nga may gitas-on nga 22 ka metros ug may gilapdon nga 13.5 ka metros. May asotiyang inaptan diha sa atubangan, nga may mga haligi.
7: Gihimoan niya kinig hawanan nga ginganlag Lawak sa Trono o Lawak-Hukmanan nga maoy gibutangan sa trono diin adto siya magpakanaog ug hukom. Gihaklapan kinig sidro sukad sa salog ngadto sa mga sagbayan.
8: Ingon niini ang pagkabuhat sa kaugalingon niyang balay nga maoy iyang puy-an didto sa likod sa Lawak-Hukmanan. Naghimo usab si Solomon ug balay nga sama niini alang sa iyang asawa nga anak sa hari sa Ehipto.
9: Kining tanang balay lakip ang dakong hawanan gihimo ginamit ang mahalon nga mga bato gikan sa sukaranan ngadto sa atop. Ang mga bato giandam didto sa kuhaanan niini ug gitabas sumala sa sukod. Gigabsan ang sulod ug gawas niini.
10: Ang sukaranan hinimo sa mahalong mga bato, dagkong mga bato nga tulo ka metros ug upat ka metros ang kadak-on.
11: Ug sa ibabaw niini gibutang ang sidro ug mga mahalong bato nga gitabas sumala sa sukod.
12: May tulo ka lumbay sa bato nga sinapsapan libot sa dakong hawanan sa Templo ug usa ka lumbay sa sagbayan nga sidro. Ingon usab niini pagkabuhat ang sulod nga hawanan sa templo ug ang agianan sa Templo.
13: Unya gipakuha ni Solomon si Hiram gikan sa Tiro.
14: Anak siya sa usa ka biyuda sa tribo ni Neftali ug taga-Tiro ang iyang amahan, usa ka mananalsal ug bronsi. Maalamon kaayo si Hiram, lantip ug panabot ug maayo sa pamuhat ug mga butang ginamit ang bronsi. Miadto siya kang Hari Solomon ug gihimo niya ang tanang gipabuhat kaniya ni Solomon.
15: Gihimo niya ang duha ka haliging bronsi. Ang unang haligi may gitas-on nga walo ka metros ug ang kalinginon niini 5.3 ka metros. Gibutang kini sa pultahan sa Templo.
16: Naghimo usab siya ug duha ka ulohan sa haligi sa tinunaw nga bronsi aron ibutang sa tumoy sa mga haligi. Ang gitas-on sa usa ka ulohan 2.2 ka metros. Mao usab kini ang gitas-on sa ikaduhang ulohan.
17: Unya naghimo siyag duha ka linala nga bronsi nga idayandayan sa kinadena nga granada alang sa ulohan sa mga haligi. Kini iyang gibutang sa matag ulohan.
18: Naghimo usab siyag granada nga duha ka laray libot sa linala aron pagtabon sa ulohan sa mga haligi ug gibutangan niya niini ang matag ulohan.
19: Ang mga ulohan sa mga haligi nga diha sa tapangko gipormag lirio ug kini 1.8 ka metros ang gihabugon.
20: Ang ulohan sa duha ka haligi may 200 ka bunga sa granada nga duha ka laray nga naglibot. Ingon usab niini ang laing ulohan.
21: Gipahimutang niya ang mga haligi diha sa ganghaan sa Templo. Ang haligi dapit sa habagatan ginganlag Jaquin ug ang haligi dapit sa amihanan ginganlag Boas.
22: Sa tumoy sa mga haligi may dibuho nga mga lirio.
: Ug natapos ang paghimo sa mga haligi.
23: Unya naghimo si Hiram ug tangke gikan sa tinunaw nga bronsi. Lingin kini, 4.4 ka metros ang gilay-on gikan sa usa ka ngilit ngadto sa laing ngilit ug may gihabugon nga 2.2 ka metros ug 13.3 ka metros ang kalinginon.
24: Sa ubos sa baba niini may gipalibot nga mga kinulit nga daw mga kalabasa. Ang mga kinulit nga daw kalabasa nabahin sa duha ka laray ug gitunaw ug gihulma kini dungan sa paghulma sa tangke.
25: Gitungtong kini sa ibabaw sa 12 ka baka nga nagtalikoray. Tulo ang nag-atubang sa amihanan, tulo sa kasadpan, tulo sa habagatan ug tulo usab ang nag-atubang sa silangan.
26: Usa ka dangaw ang gibag-on niining maong tangke ug ang baba sama sa baba sa tasa nga nagpormang bulak sa lirio. Kasudlan kinig mga 40,000 ka litro nga tubig.
27: Naghimo usab siyag napulo ka tungtonganan nga bronsi. Ang matag tungtonganan may gitas-on nga 1.8 ka metros, may gilapdon nga 1.8 ka metros ug gihabugon nga 1.3 ka metros.
28: Ang mga tungtonganan may haklap nga kwadrado.
29: Ug diha sa mga haklap may mga hulagway sa mga liyon, mga baka ug mga kerubin. Sa ubos ug sa ibabaw sa hulagway sa mga liyon ug sa mga baka may mga koronang gidayandayan.
30: Ang matag tungtonganan may upat ka ligid ug mga ihe nga bronsi. Sa upat ka eskina niini may mga sangga nga tinunaw nga bronsi nga dinayandayanag mga korona sa isigkakilid.
31: Ang baba sa tungtonganan sa planggana gipasibo sa korona nga mituybo ug 45 ka sentimetros. Lingin ang baba niini nga may mga 18 ka sentimetros ang giladmon ug may mga kinulit sa palibot niini ug kwadrado ang iyang mga haklap.
32: Ang upat ka ligid nahimutang ilalom sa mga haklap ug ang mga ihe sa mga ligid unay sa mga tungtonganan. Ang gihabugon sa ligid mga 66 ka sentimetros.
33: Sama sa ligid sa karwahi ang mga ligid niini. Ang mga ihe ug paldiyas niini mga rayos sa ligid ug ang mga pugong sa rayos pulos tinunaw nga bronsi.
34: May upat ka tukon diha sa upat ka eskina sa matag tungtonganan. Ang mga tukon unay sa mga tungtonganan.
35: Sa tumoy sa tungtonganan may lingin nga pugong nga may kahabugon nga 22 ka sentimetros ug sa tumoy usab sa tungtonganan anaa ang mga pugong ug mga dayandayan nga unay niini.
36: Sa ibabaw sa mga pugong ug mga dayandayan gikulit niya ang mga kerubin, mga liyon ug mga palmera sumala sa luna sa tagsatagsa uban sa mga garnalda sa palibot.
37: Ingon niini ang paghimo sa napulo ka tungtonganan. Ang tanan niini gihulma sa usa ka hulmahan, usa ka sukod ug samang porma.
38: Unya naghimo si Hiram ug napulo ka planggana nga bronsi. Ang matag planggana may sukod nga 1.8 ka metros ug kasudlan ug 800 ka litro. May usa ka planggana sa matag usa sa napulo ka tungtonganan.
39: Gipahimutang niya ang lima ka tungtonganan diha sa habagatan nga dapit sa Templo ug ang laing lima sa amihanan nga bahin. Gipahimutang usab niya ang tangke sa habagatang-silangang eskina sa Templo.
4045: Si Hiram naghimo usab ug mga kulon, mga pala ug mga panaksan. Nahuman niya ang tanang buluhaton diha sa Templo sa Ginoo nga iyang gihimo alang kang Hari Solomon. Kining mosunod mao ang iyang nahimo
: Ang duha ka haligi
: Ang duha ka daw panaksan nga diha sa tumoy sa mga haligi
: Ang duha ka kutay nga kinadena nga gigamit sa pagtabon sa duha ka daw panaksan nga diha sa ulohan sa mga haligi
: Ang 400 ka bunga sa granada nga bronsi alang sa duha ka kutay: duha ka laray sa granada alang sa matag kutay aron pagtabon sa duha ka daw panaksan nga diha sa ulohan sa mga haligi
: Ang napulo ka tungtonganan
: Ang napulo ka planggana
: Ang tangke
: Ang 12 ka baka nga nagsangga sa tangke
: Ang mga kulon, mga pala ug mga panaksan.
: Kining tanan nga galamiton alang sa Templo sa Ginoo nga gihimo ni Hiram pulos pinasinaw nga bronsi.
46: Gipahulma kini sa hari ginamit ang yuta nga kulonon diha sa Patag sa Jordan sa tungatunga sa Sucot ug Sartan.
47: Daghan kaayo ang galamiton busa wala na lamang kini timbanga ni Hari Solomon.
48: Gipabuhat usab ni Solomon kang Hiram ang tanang galamiton nga diha sa Templo sa Ginoo ang halaran nga bulawan, ang lamesang bulawan alang sa pan nga ihalad sa atubangan sa Dios,
49: ang mga kandelerong lunsay nga bulawanlima dapit sa habagatan ug lima usab dapit sa amihanan atubangan sa Dapit nga Labing Balaan, mga bulak, mga lamparahan, mga kimpit. Kining tanan hinimo gikan sa bulawan.
50: Ang mga kupa, mga igpapalong sa suga, mga planggana, mga sudlanan sa insenso, mga sudlanan sa kalayo, kining tanan hinimo gikan sa lunsay nga bulawan lakip ang mga bisagrang bulawan alang sa mga pultahan sa kinasuloran nga bahin sa Templo, ang Dapit nga Labing Balaan ug alang sa mga pultahan sa hawanan sa Templo.
51: Nahuman ni Hari Solomon ang tanang buluhaton nga iyang gihimo alang sa Templo sa Ginoo . Ug gisulod ni Solomon ngadto sa Templo ang mga butang nga gihalad sa iyang amahan nga si David sama sa plata, bulawan ug uban pang mga galamiton ug gihipos kini diha sa lawak-tipiganan sa Templo sa Ginoo .