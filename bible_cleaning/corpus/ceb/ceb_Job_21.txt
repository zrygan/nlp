1: Si Job miingon
2: Pamatia ang akong isulti
: mao ra kanay paghupay nga gihangyo ko kaninyo.
3: Hatagi akog higayon sa pagsulti
: ug inigkahuman kog sulti, mahimo nga bugalbugalan ninyo ako.
4: Dili batok sa tawo ang akong pagpakig-away,
: ug may katarongan ako nga kabsag pailob.
5: Tan-awa ako. Dili ba kini igo nga makapakugang
: ug makapahinuktok kaninyo?
6: Inigpamalandong ko sa nahitabo kanako
: mahiugnok ako ug mangurog.
7: Nganong mabuhi man ang mga daotang tawo,
: matigulang ug magmalampuson?
8: Makakita sila sa ilang mga anak
: ug mga apo nga modagko.
9: Ang ilang mga puloy-anan dili pahamtangan sa Dios ug katalagman;
: dili sila makasinatig kahadlok sa ilang pagpuyo.
10: Mosanay ang ilang kahayopan
: ug dili maglisod sa pagpanganak.
11: Managan ug magdula ang ilang mga anak sama sa mga nating karnero;
12: manayaw sila ug manganta dinuyogan sa alpa ug plawta.
13: Malinawon ang ilang pagpuyo
: ug mamatay sila nga dili makasinatig pag-antos.
14: Ang mga daotan moingon sa Dios,
: Pasagdi kami ug ayaw kami tudloi sa among buhaton!
15: Naghunahuna sila nga dili kinahanglan ang pag-alagad sa Dios,
: ug walay kapuslanan ang pag-ampo kaniya.
16: Sila moingon nga molampos sila pinaagi sa ilang kaugalingong kusog,
: apan dili ako makadawat sa ilang panghunahuna.
17: Nahitabo ba nga ang suga sa tawong daotan gipalong?
: May usa ba kanila nga nahiagom ug katalagman?
: Nahitabo ba nga tungod sa kasuko sa Dios gisilotan ang mga tawong daotan,
18: ug gihimo sila nga sama sa uhot nga gipadpad sa hangin
: o sama sa abog nga gidala sa bagyo?
19: Moingon kamo nga silotan sa Dios ang anak tungod sa sala sa iyang amahan.
: Dili kini tinuod! Pasiloti sa Dios ang makasasala mismo,
: aron makita nga gihimo niya kini tungod sa ilang mga sala.
20: Kinahanglan nga ang mga makasasala maoy mag-antos sa silot alang kanila;
: Pabatia sila sa kapungot sa Dios nga Labing Gamhanan.
21: Inigkatapos sa kinabuhi sa tawo,
: magtagad pa ba siya kon malipayon ba ang iyang mga anak?
22: Makahimo ba ang tawo pagtudlo sa Dios
: nga maoy maghukom sa mga halangdon?
23: May mga tawo nga magpabiling himsog hangtod sa ilang pagkamatay,
: mamatay silang malipayon ug walay kabalaka,
24: ug maayong pagkaatiman ang ilang mga lawas.
25: Ang uban wala gayoy kalipay;
: magpuyo sila ug mamatay nga maghambin ug kasakit.
26: Apan managsama ang tanan nga mamatay ug ilubong;
: maputos sila sa mga ulod.
27: Nasayod ako sa daotan ninyong mga gihunahuna.
28: Kamo mangutana, Hain na man karon ang balay sa tawong bantogan,
: ang tawo nga nagbuhat ug daotan?
29: Nakapangutana ba kamo sa mga tawo nga nagpanaw?
: Nasayod ba kamo sa mga taho
: nga ilang madala inigbalik nila?
30: Sa adlaw nga masuko ug mosilot ang Dios,
: kanunay gayod nga sayloan ang tawong daotan.
31: Wala gayoy makatulisok
: sa tawong daotan o may manimalos kaniya.
32: Sa dihang dad-on siya paingon sa iyang lubnganan diin may nagbantay niini,
33: linibo ang mokuyog sa paglubong,
: ug bisan gani ang yuta ingon ug dili buot mopasakit kaniya.
34: Unya kamo buot mohupay kanako
: pinaagi sa inyong binuang?
: Pulos bakak ang inyong gipanulti!