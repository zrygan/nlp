1: Kini ang giingon mahitungod sa Walog sa Panan-awon.
: Nganong nanaka man kamong tanan sa atop sa kabalayan
2: ug naghudyaka ug nagsaba?
: Wala mamatay sa away ang inyong mga sundalo.
3: Nanglayas ang inyong mga pangulo,
: apan nadakpan sila nga wala gani makagamit sa ilang pana.
: Bisag layo ang ilang gilayasan,
: nakit-an ug nadakpan gihapon sila.
4: Busa miingon ako,
: Ayaw ninyo ako tan-awa,
: pasagdi ako nga magpatulo sa pait nga luha;
: ayaw na lang kamo paghago sa paglipay kanako,
: kay gihilakan ko ang kamatayon sa akong katawhan.
5: Kay ang Ginoong Dios nga Labing Gamhanan,
: nagtakda ug adlaw sa kaguliyang ug kapildihan ug kasamok
: didto sa Walog sa Panan-awon,
: ug masuhon ang mga kota sa atong siyudad
: ug may singgit sa pakitabang didto sa kabukiran.
6: Ug ang mga sundalo sa Elam mangabot nga magkabayo,
: ug ang uban magsakay sa mga karwahi nga sangkap sa pana;
: ang mga sundalo sa Kir andam na sa ilang mga taming.
7: Nalukop sa mga karwahi ang tabunok nga kawalogan sa Juda,
: ug ang mga sundalong nagkabayo maoy misulong sa mga ganghaan sa Jerusalem.
8: Ug nalumpag ang mga kota sa Juda.
: Niadtong adlawa gikuha mo ang mga hinagiban gikan sa Balay sa Lasang nga gibutangan niini.
9: Ug nakita mo ang daghan nga mga buslot sa kota sa Jerusalem ug gikan sa ubos-ubos nga linaw gitigom mo ang mga tubig
10: ug giihap mo ang kabalayan sa Jerusalem ug unya gipangguba ug gigamit mo aron paglig-on sa kota.
11: Ug gibuhat mo ang usa ka tangke sa tungatunga sa duha ka kota aron ipatubig sa karaang tangke. Apan wala ka modangop o magtagad sa Dios nga maoy nagplano niini kaniadto pa.
12: Niadtong adlawa awhagon sa Ginoong Dios nga Labing Gamhanan
: ang mga tawo sa paghilak ug pagbangotan,
: sa pagpakiskis sa ilang ulo ug pagbistig sako.
13: Apan magsadya ug maglipay hinuon sila
: ug mag-ihaw silag mga baka ug mga karnero
: ug mag-ingnanay, Hala, mangaon ug mag-inom kita total mangamatay ra man gihapon kita.
14: Giingnan ako sa Ginoong Dios nga Labing Gamhanan,
: Dili ko gayod pasayloon kining ilang sala samtang buhi pa sila.
: Ako, ang Ginoong Dios nga Labing Gamhanan, maoy nagsulti niini.
15: Mao kini ang giingon sa Ginoong Dios nga Labing Gamhanan, Adtoa kining tinugyanan nga si Sebna nga maoy nagdumala sa palasyo sa hari ug ingna siya
16: Si kinsa ka man nga nagbuhat ka mag lubnganan alang sa imong kaugalingon dinhi niining pangpang?
17: Hibaw-i nga ilabay ka sa Ginoo , bisan pag gamhanan ka. Gunitan ka niya
18: ug ituyoktuyok ug ilambuyog ngadto sa patag sama sa bola. Didto mamatay ka tupad sa mga karwahi nga imong gipasigarbo, ikaw nga nagpakaulaw sa banay sa imong agalon.
19: Palagputon ka sa Ginoo gikan sa imong katungdanan ug gikan sa imong nahimutangan.
20: Ang Ginoo miingon ngadto kang Sebna, Niadtong adlawa paanhion ko ang akong sulugoon nga si Eliakim nga anak ni Hilkias.
21: Sul-oban ko siya sa imong bisti ug baksan ko siya sa imong bakos. Unya itugyan ko kaniya ang imong gahom ug mahimo siyang amahan sa mga lumolupyo sa Jerusalem ug sa Juda.
22: Ug isangon ko sa iyang abaga ang yawi sa balay ni David. Siyay moabli niini ug walay makasira; mosira siya niini ug walay makaabli.
23: Ibutang ko siya sa usa ka lig-on nga dapit daw usa ka ugsok ug mahimo siyang garbo sa iyang banay.
24: Apan ang iyang banay mahimong palas-anon ngadto kaniya. Sama sila sa mga kaldero ug tasa nga gisab-it diha sa ugsok.
25: Niadto unyang panahona ang ugsok nga giugbok sa lig-on nga dapit matumba ug mapukan. Ug mao kadtoy kataposan sa tanan nga gibitay sa ibabaw niini. Mao kini ang giingon sa Ginoo nga Labing Gamhanan.