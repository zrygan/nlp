1: Si Sopar mitubag
2: Job, nakapalibog ka kanako. Busa dili na ako makapugong sa pagtubag.
3: Insulto ang imong gisulti
: apan may ikatubag ako kanimo.
4: Sa walay duhaduha nasayod ka
: nga sukad pa sa karaang panahon, sa dihang gibuhat ang tawo,
5: walay tawong daotan nga nagmalipayon ug dugay.
6: Mahimong mabantogan siya ug mainila pag-ayo
: ug ang iyang kabantog mosangko sa panganod;
7: apan ipadpad ra gihapon siya sama sa abog.
: Ug kadtong nakaila kaniya
: mahibulong kon hain na siya.
8: Mahanaw siya sama sa damgo, sama sa panan-awon sa panahon sa kagabhion,
: ug dili na gayod siya makita pag-usab.
9: Mawagtang siya sa dapit nga kanhi iyang gipuy-an;
10: ug iuli sa iyang mga anak ang iyang kinawat gikan sa mga kabos.
11: Kaniadto batan-on ug himsog ang iyang lawas
: apan sa dili madugay mobalik kini sa abog.
12: Ang pagkadaotan tam-is alang kaniya;
: ugomon niya kini
13: ug dili niya buot tunlon.
14: Apan mahimo kining pait didto sa iyang tiyan,
: pait kaayo sama sa hilo.
15: Isuka sa daotang tawo ang bahandi nga iyang gitulon;
: bawion kini sa Dios bisan pag atua na kini sa iyang tiyan.
16: Ang tunlon sa tawong daotan samag hilo;
: mopatay kini kaniya sama sa pinaakan sa malalang bitin.
17: Dili na unya siya makakita sa mga suba sa gatas ug dugos.
18: Mapugos siya pagbiya sa tanan nga iyang gihagoan pag-ayo;
: dili siya makapahimulos sa iyang bahandi
19: kay gidaugdaog ug gipasagdan man niya ang mga kabos,
: ug giilog ang mga balay sa laing tawo.
20: Dili matagbaw ang iyang kadalo.
21: Kon mokaon siya, wala gayoy masalin,
: apan karon natapos na gayod ang iyang kadato.
22: Sa kinatas-an sa iyang kalamposan,
: pulpogon siya sa kabug-at sa iyang kasakitan.
23: Pakan-a siya kutob sa iyang gusto
: kay silotan siya sa Dios diha sa iyang tumang kasuko.
24: Kon mosulay siya pag-ikyas
: gikan sa espadang puthaw, maigo siya sa pana nga bronsi.
25: Taroyan siya niini,
: ug sa tumoy niini magtulo ang iyang dugo,
: ug unya malisang siya pag-ayo.
26: Malaglag ang tanan nga iyang gitigom
: ug siya ug ang iyang pamilya
: masunog sa kalayo nga dili gikan sa tawo.
27: Ipadayag sa langit ang sala niining tawhana
: ug mosaksi batok kaniya ang yuta.
28: Ibanlas ang tanan niyang bahandi
: sa daw baha nga kasuko sa Dios.
29: Mao kini ang dangatan sa mga tawong daotan
: ang kapalaran nga giandam kanila sa Dios.