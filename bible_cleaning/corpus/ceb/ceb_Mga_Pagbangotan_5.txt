1: Hinumdomi, O Ginoo , ang among gidangatan;
: tan-awa ug sud-onga ang among pagkaalaot!
2: Gipanag-iya sa mga langyaw ang among kabtangan ug panimalay.
3: Gipamatay sa mga kaaway ang among amahan,
: ug karon mga biyuda na ang among inahan.
4: Gipabayad kami sa tubig nga among giinom,
: ingon man sa kahoy nga among gisugnod.
5: Tungod sa yugo nga diha sa among liog, naglisod kami paglakaw;
: gikapuyan kami apan wala kami papahulaya.
6: Nagpakilimos kami sa mga Ehiptohanon ug sa mga taga-Asiria
: aron kami mabuhi.
7: Nakasala ang among katigulangan ug nangamatay sila;
: kami ang nag-antos sa silot sa ilang mga sala.
8: Mga ulipon maoy nagmando kanamo,
: ug walay makaluwas kanamo gikan kanila.
9: Sa kapatagan nagsuroysuroy ang mga tulisan,
: busa namiligro ang among kinabuhi inigpangita namo ug pagkaon.
10: Gipanghilantan kami tungod sa kagutom;
: init kaayo ang among lawas daw hudno.
11: Gipanglugos ang among mga asawa didto sa Sion,
: ingon man ang mga dalaga didto sa Juda.
12: Gidakop ug gipamitay ang mga kadagkoan,
: ug wala na tahora ang mga tigulang.
13: Ang mga batan-ong lalaki gipugos sa paggaling,
: ug ang mga batang lalaki nagsusapinday tungod sa kabug-at sa kahoy nga gipapas-an kanila.
14: Ang mga tigulang sa ganghaan sa siyudad wala na magtigoman,
: ug ang mga batan-on wala na magtagad sa musika.
15: Nawad-an kamig kalipay,
: ug inay magsayaw kami, nagbangotan na hinuon.
16: Nahanaw ang tanan nga among gipasigarbo,
: ug naalaot kami tungod sa among mga sala.
17: Nakasamad kini sa among balatian
: ug nahimong hanap ang among panan-aw.
18: Nagmingaw na ang Bukid sa Sion,
: ug mga ihalas nga iro nagsuroysuroy niini.
19: Apan ikaw, O Ginoo , maghari hangtod sa kahangtoran,
: ug molungtad ang imong trono alang sa tanang kaliwatan.
20: Nganong gibiyaan mo man kami sa dugayng panahon,
: ug nganong gisalikway mo man kami sa maong gidugayon?
21: Ipasig-uli kami nganha kanimo, O Ginoo ,
: aron mahibalik kami kanimo.
: Ibalik kanamo ang among kanhing himaya.
22: Isalikway mo na ba lamang kami hangtod sa kahangtoran?
: Wala na ba lamay kataposan ang imong kasuko?