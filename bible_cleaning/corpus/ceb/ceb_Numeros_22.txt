1: Unya milakaw ang katawhan sa Israel ug nagkampo sa mga kapatagan sa Moab tabok sa Jordan didto sa Jerico.
2: Ang hari sa Moab nga si Balak nga anak ni Sipor nakadungog sa tanan nga gihimo sa mga Israelita ngadto sa mga Amorihanon.
3: Tungod niini, siya ug ang iyang katawhan nahadlok pag-ayo sa mga Israelita tungod sa ilang kadaghan.
4: Giingnan sa mga taga-Moab ang mga pangulo sa Midian, Lamyon niining mga tawhana ang tanan nga naglibot kanato sama sa torong baka nga nagsabsab sa mga sagbot sa kaumahan. Busa si Balak, ang anak ni Sipor, nga hari sa Moab niadtong panahona,
5: nagpadalag mga sulugoon ngadto kang Balaam. Si Balaam anak ni Beor nga didto magpuyo sa Petor nga duol sa Suba sa Eufrates sa yuta sa mga kaliwat ni Amaw. Si Balak miingon kang Balaam pinaagi sa mga sulugoon, May usa ka katawhan gikan sa Ehipto nga milukop sa yuta ug nagpuyo sila atbang kanako.
6: Dali ngari ug tungloha sila kay gamhanan ra sila alang kanako basin pag mabuntog ko sila ug kahinginlan ko sila gikan sa akong yuta. Nasayod ako nga ang imong panalanginan mapanalanginan gayod ug ang imong tunglohon mahimong tinunglo.
7: Busa ang mga pangulo sa Moab ug sa Midian milakaw nga nagdala sa ilang ibayad sa manalagna. Miadto sila kang Balaam ug kini gisultihan nila sa mensahe ni Balak.
8: Ug giingnan niya sila, Pahulay kamo dinhi ning gabhiona ug sultihan ko ra unya kamo sa isulti kanako sa Ginoo . Busa ang mga kadagkoan sa Moab mipahulay uban kang Balaam.
9: Unya giingnan sa Dios si Balaam, Kinsa man kining ania sa inyo?
10: Si Balaam mitubag sa Dios, Mga sinugo kini ni Balak nga anak ni sipor ug hari sa Moab
11: aron pagpahibalo kanako nga usa ka katawhan gikan sa Ehipto ang milukop sa yuta. Ug gihangyo niya ako sa pagtunglo kanila basin pag mabuntog ug maabog niya sila.
12: Miingon ang Dios kang Balaam, Ayaw pag-uban kanila ug ayaw tungloha ang maong katawhan kay sila akong gipanalanginan.
13: Busa sa pagmata ni Balaam sa pagkabuntag, giingnan niya ang mga sinugo ni Balak, Pauli sa inyong yuta kay gidid-an ako sa Ginoo sa pagkuyog kaninyo.
14: Busa ang mga kadagkoan sa Moab mibalik kang Balak ug ilang giingnan siya, Nagdumili si Balaam sa pagkuyog kanamo.
15: Busa nagsugo pag-usab si Balak ug mga kadagkoan nga mas daghan ug mas dungganan pa kay sa unang gipadala.
16: Ug sa pag-abot nila miingon sila kang Balaam, Si Balak nag-ingon: Hinaot pa unta nga moari ka diri
17: kay pasidunggan ko gayod ikaw ug kutob sa imong isugo kanako, buhaton ko. Ari diri ug tungloha kining mga tawhana.
18: Apan si Balaam mitubag sa mga sinugo ni Balak, Bisag ihatag pa ni Balak kanako ang iyang balay nga puno sa plata ug bulawan, dili ako makalapas sa sugo sa Ginoo nga akong Dios. Tumanon ko gayod kini.
19: Hangyoon ko kamo sa pagpabilin dinhi karong gabhiona, basin pag aduna pay laing isulti ang Ginoo kanako.
20: Ug sa pagkagabii giingnan sa Dios si Balaam, Kuyog niining mga sinugo apan mao ray buhata ang akong ipabuhat kanimo.
21: Busa sa pagkabuntag, gimontorahan ni Balaam ang iyang asno ug mikuyog siya sa mga kadagkoan sa Moab.
22: Apan nasuko ang Ginoo kay miuban man si Balaam. Busa gialihan sa anghel sa Ginoo ang dalan aron pagpugong kang Balaam nga nagsakay sa asno uban sa iyang duha ka sulugoon.
23: Ug nakita sa asno ang anghel sa Ginoo nga nagbarog taliwala sa dalan nga naggunit ug espada. Busa ang asno mitipas sa dalan ug mipaingon sa uma. Ug gilatos ni Balaam ang asno aron mobalik sa dalan.
24: Unya ang anghel mibarog sa sigpit nga agianan tungatunga sa mga parasan diin may paril nga bato sa isigkakilid.
25: Ug sa pagkakita sa asno sa anghel sa Ginoo namidpid siya sa paril ug napiit ang tiil ni Balaam busa iyang gilatos pag-usab ang asno.
26: Unya ang anghel sa Ginoo mipadayon sa unahan ug mitindog sa dapit nga sigpit kaayo diin malisod ang pagtipas sa tuo o sa wala.
27: Sa dihang nakita sa asno ang anghel sa Ginoo milubog kini ug misamot ang kasuko ni Balaam ug gibunalan niya ang asno sa iyang sungkod.
28: Unya gipasulti sa Ginoo ang asno ug kini miingon kang Balaam, Unsa bay nabuhat ko kanimo nga imo man akong gibunalan sa makatulo?
29: Giingnan ni Balaam ang asno, Kay imo man akong gibinuangan! Kon may espada pa lamang ako, patyon ko gayod ikaw.
30: Ug miingon ang asno kang Balaam, Dili ba ako ang imong asno nga maoy imong gisigihan pagkabayo hangtod karon? Nag-iningon ba ako niini kanimo kaniadto?
: Ug si Balaam miingon, Wala.
31: Unya gipabuka sa Ginoo ang mata ni Balaam ug nakita niya ang anghel sa Ginoo nga nagbarog didto sa taliwala sa dalan nga naggunit ug espada busa mihapa siya sa yuta.
32: Ug miingon ang anghel sa Ginoo ngadto kaniya, Nganong gibunalan mo man ug katulo ang imong asno? Ania ako aron pagsanta kanimo kay dili ka angay mohimo niining maong panaw.
33: Ang asno nakakita kanako ug sa makatulo milikay kanako. Kon wala pa siya molikay kanako, gipatay ko na unta ikaw apan dili ang asno.
34: Unya miingon si Balaam sa anghel sa Ginoo , Nakasala ako. Wala intawon ako masayod nga nagtindog ka diay taliwala sa dalan. Apan karon kon sa imong hunahuna sayop nga mopadayon ako sa akong panaw, mopauli na lamang ako sa amo.
35: Ug ang anghel sa Ginoo miingon kang Balaam, Kuyog sa mga tawo apan mao lay isulti ang ipasulti ko kanimo. Busa si Balaam mikuyog sa mga sinugo ni Balak.
36: Sa pagkabalita ni Balak nga miabot na si Balaam, misugat siya kaniya didto sa siyudad sa Moab daplin sa Suba sa Arnon nga maoy kinatumyan nga utlanan sa nasod sa Moab.
37: Ug si Balak miingon kang Balaam, Gipatawag ko man unta ikaw, nganong nagdumili ka man sa pag-anhi kanako? Dili ba ako maantigong moganti kanimo?
38: Si Balaam miingon kang Balak, Ania ako apan wala akoy kagawasan sa pagsulti bisag unsa. Ang ipasulti kanako sa Dios mao lamang ang akong isulti.
39: Busa mikuyog si Balaam kang Balak ug miabot sila sa lungsod sa Husot.
40: Ug si Balak naghalad ug torong baka ug mga karnero ug gipadad-an niyag bahin si Balaam ug ang mga sinugo nga miuban kaniya.
41: Ug sa pagkaugma gikuha ni Balak si Balaam ug gidala ngadto sa Bamot Baal. Ug didto nakita niya pag-ayo ang pipila ka pundok sa mga Israelita.