1: Sa pagkadungog sa Canaanhong hari sa Arad nga nagpuyo sa Negeb nga nagpadulong ang mga Israelita agi sa dalan sa Atarim, nakig-away siya kanila ug nakabihag siyag pipila ka Israelita.
2: Ug nanaad ang mga Israelita sa Ginoo ug miingon sila, Kon itugyan mo kanamo kining mga tawhana, laglagon gayod namo sa hingpit ang ilang mga siyudad ingon nga halad nganha kanimo.
3: Gipatalinghogan sa Ginoo ang Israel ug nabuntog nila ang mga Canaanhon ug gilaglag nila ang mga tawo ug ang ilang mga siyudad. Tungod niini kadtong dapita ginganlag Horma.
4: Gikan sa Bukid sa Hor misubay sila sa dalan padulong sa Dagat sa Acaba aron dili sila makalatas sa Edomea. Apan ang mga tawo gikabsag pailob samtang nagpanaw sila
5: ug nagbagulbol sila batok sa Dios ug kang Moises. Miingon sila, Nganong gidala man ninyo kami gikan sa Ehipto nganhi niining kamingawan? Inyo ba kaming pakamatyon dinhi sa gutom ug sa uhaw? Gipul-an na kami niining pagkaon nga walay lami.
6: Unya ang Ginoo mipadala kanilag mga bitin nga malala ug gipamaak ang mga tawo ug daghang mga tawo sa Israel ang nangamatay.
7: Ug ang katawhan nanuol kang Moises ug miingon, Nakasala kami kay nagbagulbol man kami batok sa Ginoo ug kanimo. Pag-ampo sa Ginoo nga iyang wagtangon ang mga bitin. Busa nag-ampo si Moises alang sa mga tawo.
8: Ug giingnan sa Ginoo si Moises, Paghimog larawan sa bitin nga bronsi ug ibutang kini sa tumoy sa usa ka tukon. Ug ang hipaakag bitin dili mamatay kon makatan-aw niini.
9: Busa nagbuhat si Moises ug bitin nga bronsi ug gibutang kini niya sa tumoy sa usa ka tukon. Ug kon ang hipaakan ug bitin motan-aw sa bitin nga bronsi, dili siya mamatay.
10: Unya ang katawhan sa Israel nanglakaw na usab ug nagkampo didto sa Obot.
11: Unya mibiya sila sa Obot ug nagkampo sa mga nangaguba sa Abarim sa kamingawan nga atbang sa Moab, dapit sa silangan.
12: Gikan didto nanglakaw sila ug nagkampo sa Walog sa Zered.
13: Ug gikan didto nangadto sila sa Suba sa Arnon nga didto sa kamingawan nga nahimutang sa utlanan sa yuta sa mga Amorihanon. Ang Arnon mao ang utlanan sa mga Moabihanon ug sa mga Amorihanon.
14: Busa giingon diha sa Kasaysayan sa mga Gubat sa Ginoo ang lungsod sa Waheb sa Sufa ug ang mga walog sa Suba sa Arnon
15: ug ang bakilid sa mga walog nga miabot sa nahimutangan sa Ar ug ngadto sa utlanan sa Moab.
16: Ug gikan didto nagpadayon sila pagpanglakaw ngadto sa Beer diin didto ang atabay nga gihisgotan sa Ginoo kang Moises sa pag-ingon niya, Tigoma ang katawhan ug hatagan ko silag tubig.
17: Unya giawit sa Israel kining alawiton
: Hala, tubod, O atabay!
: Ug awitan ka namo!
18: Ang atabay nga gikalot sa mga prinsipe
: ug sa mga kadagkoan sa katawhan,
: pinaagi sa ilang sitro ug mga sungkod.
: Gikan sa kamingawan mipaingon sila sa Matana
19: ug gikan sa Matana ngadto sa Nahaliel ug gikan sa Nahaliel ngadto sa Bamot.
20: Gikan sa Bamot mipaingon sila sa walog nga nahimutang sa yuta sa Moab duol sa tumoy sa Bukid sa Pisga nga nagdungaw sa diserto.
21: Unya gipadad-an sa Israel ug mga sulugoon si Sihon nga hari sa mga Amorihanon ug giingnan nila siya
22: Paagia kami sa imong yuta. Dili kami motipas ngadto sa mga uma o parasan o moinom kami sa tubig sa mga atabay. Anha ra gayod kami moagi sa Dalan sa Hari hangtod makagawas kami sa imong yuta.
23: Apan wala motugot si Sihon nga molatas ang Israel sa iyang yuta. Iya hinuong gitigom ang tanan niyang mga tawo ug misulong siya sa Israel didto sa kamingawan. Ug didto sa Jahas gikasangka niya ang mga Israelita.
24: Ug gipatay siya sa katawhan sa Israel pinaagi sa espada ug giilog sa Israel ang iyang yuta gikan sa Arnon ngadto sa Jaboc hangtod sa yuta sa mga Amonihanon nga ang utlanan mao ang Jazer.
25: Giilog sa Israel ang tanang siyudad sa mga Amorihanon lakip ang Hesbon ug ang tanang balangay niini ug didto na sila mamuyo.
26: Ang Hesbon mao ang siyudad ni Sihon, ang hari sa mga Amorihanon nga nakig-away sa hari sa Moab kaniadto ug giilog niya ang tanang yuta sa hari sa Moab hangtod sa Arnon.
27: Busa ang mga magbabalak miingon,
: Ari kamo sa Hesbon!
: Patindoga kini ninyo pag-usab, pabaroga ang siyudad ni Sihon.
28: Kay may kalayo nga migula gikan sa Hesbon,
: mga kalayo gikan sa siyudad ni Sihon.
: Gisunog niini ang Ar sa Moab
: ug ang mga bukid sa Arnon.
29: Alaot ka, Moab!
: Malaglag kamo, katawhan nga nagsimba kang Camos!
: Gihimo niyang nagtagotago ang iyang mga anak nga lalaki,
: Ug ang iyang mga anak nga babaye
: gibihag sa haring Amorihanon nga si Sihon.
30: Busa nahanaw ang ilang kaliwat gikan sa Hesbon hangtod sa Dibon.
: Gilaglag usab ang Nopah,
: hangtod nga ang Medeba gilamoy usab sa kalayo.
31: Niining paagiha ang Israel mipuyo sa yuta sa mga Amorihanon.
32: Ug nagpadalag mga espiya si Moises ngadto sa Jazer. Giilog nila ang mga lungsod niini ug gikuhaan nila sa katigayonan ang mga Amorihanon didto.
33: Unya miliko sila ug mitungas paingon sa Basan. Unya si Og nga hari sa Basan misulong kanila kinuyogan sa tanan niyang mga tawo aron sa pagpakig-away didto sa Edrei.
34: Apan ang Ginoo miingon kang Moises, Ayaw kahadlok kaniya kay gitugyan ko siya kanimo ingon man ang iyang mga tawo ug ang iyang yuta. Buhata kaniya ang gihimo mo kang Sihon.
35: Busa gipatay nila siya ug ang iyang mga anak ug ang tanan niyang katawhan ug gipanag-iya nila ang iyang yuta.