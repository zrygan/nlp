1: Busa mitambong ang hari ug si Haman sa panihapon ni Rayna Ester.
2: Sa ikaduhang adlaw, samtang nag-inom silag bino, si Ester giingnan sa hari, Unsa may pangayoon mo kanako, Rayna Ester, kay ihatag ko kanimo bisan pag katunga sa akong gingharian?
3: Mitubag ang rayna, Kon gikahimut-an mo ako, O kamahalan, lugwayi ang akong kinabuhi ug ang kinabuhi sa akong katawhan
4: kay ako ug ang akong katawhan giplanohan na nga patyon ug laglagon. Kon kami gibaligya pa lamang ingon nga mga ulipon nga lalaki ug babaye, dili na lamang unta ako magpakatakos sa pagsulti kanimo kay ang among kaguol dili man ikatandi sa kadaot nga maangkon sa hari.
5: Unya si Hari Ahasuero miingon kang Rayna Ester, Kinsa man siya ug hain man siya nga naghunahuna pagbuhat niana?
6: Ug si Ester miingon, Kining daotan nga si Hamanusa siya ka kaaway!
: Unya nalisang pag-ayo si Haman sa atubangan sa hari ug sa rayna.
7: Unya ang hari mitindog ug mibiya sa panihapon sa hilabihang kasuko ug miadto sa tanaman sa palasyo. Apan si Haman nagpabilin aron pagpakiluoy kang Rayna Ester nga dili unta siya patyon sa hari.
8: Unya pagbalik sa hari gikan sa tanaman sa palasyo ngadto sa dapit nga ilang giinoman nakita niya si Haman nga nag-akbo sa sopa nga gilingkoran ni Ester ug miingon ang hari, Imo ba usab diayng panamastamasan ang rayna dinhi sa akong atubangan sulod sa akong palasyo?
: Sa pagpamulong niini sa hari, gitabonan sa mga yunuko ang nawong ni Haman.
9: Unya usa sa mga yunuko nga nag-alagad sa hari, si Harbona, miingon, Si Haman may giandam nga bitayan diha sa iyang balay alang kang Mardoqueo nga maoy nakaluwas sa hari. Mga 22 ka metros ang gihabugon niini.
10: Ug miingon ang hari, Bitaya siya didto!
: Busa gibitay nila si Haman sa bitayan nga gipabuhat ni Haman aron bitayan unta kang Mardoqueo. Unya napuypoy ang kasuko sa hari.