1: Unya mitubag si Job
2: Ipanumpa ko sa ngalan sa Dios nga Labing Gamhanan
: nga naghikaw kanako sa hustisya ug nagpahamtang kanako sa kapaitan
3: nga samtang iya pa akong hatagan ug gininhawa,
4: dili gayod ako magsultig daotan
: ug dili gayod ako magbakak.
5: Dili gayod ako moingon nga husto kamo;
: samtang buhi pa ako, barogan ko gayod nga ako dili sad-an.
6: Dili gayod ako modawat nga sayop ako,
: kay wala gayod akoy sala.
7: Kamong tanan nga nakigbatok kanako
: silotan unta sama sa mga daotang tawo.
8: Unsa may paglaom sa mga tawong wala motuo sa Dios
: kon bawion na sa Dios ang ilang kinabuhi?
9: Inig-abot na sa kalisdanan,
: tubagon ba sa Dios ang ilang pakitabang?
10: Angay unta silang magtinguha sa kalipay nga iyang ihatag;
: ug kanunayng mag-ampo kaniya.
11: Tudloan ko kamo unsa kadako ang gahom sa Dios,
: ug isaysay ko kaninyo ang laraw sa Dios nga Labing Gamhanan.
12: Hinuon dili ko kana buhaton kay kamo mismo nakakita man niini;
: busa nganong pulos man binuang ang inyong gipanulti?
: Sopar
13: Ang daotan ug bangis nga mga tawo
: ingnon niini pagsilot sa Dios nga Labing Gamhanan
14: Mahimong daghan silag mga anak
: apan mangamatay ang tanan sa gubat;
: walay igong makaon ang ilang mga anak.
15: Kadtong dili mamatay sa gubat mamatay sa sakit,
: ug dili magbangotan ang ilang mga biyuda.
16: Mahimong madato pag-ayo ang daotan
: ug daghan kaayog bisti.
17: Apan ang mga matarong maoy mosul-ob niini,
: ug ang mga tawong dili limbongan maoy mopahimulos sa iyang salapi.
18: Ang mga daotan magtukod ug balay nga dili molungtad;
: sama kini sa balay sa lawalawa o sa payag sa usa ka ulipon nga nagbantay sa kaumahan.
19: Matulog sila nga dato
: ug momata nga wala nay nahot.
20: Mohasmag kanila ang kalisang sama sa kalit nga baha;
: ipadpad sila sa hangin panahon sa kagabhion.
21: Ipalid sila sa timog gikan sa ilang mga pinuy-anan;
22: mohapak kini kanila sa walay kukaluoy
: samtang maningkamot sila pag-ikyas.
23: Maghadyong ang hangin samtang sila magdagan,
: ug lisangon sila sa kakusog niini.