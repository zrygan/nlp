1: Tan-awa kon unsaon sa Ginoo, ang Ginoo nga Labing Gamhanan,
: pagkuha gikan sa Jerusalem ug Juda ang tanang gisaligan sa katawhan
: lakip ang ilang pagkaon ug tubig.
2: Kuhaon usab niya ang mga bayani, mga sundalo,
: ang mga maghuhukom ug mga propeta,
: ang mga mananagna ug mga kadagkoan,
3: ang mga kapitan sa kasundalohan ug ang mga pangulo sa katawhan,
: ang mga magtatambag ug ang mga hanas nga salamangkero ug ang batid sa paglamat.
4: Himoon sa Ginoo nga ang mga batang wala pay kabuot
: maoy magmando ug maoy maghari kanila.
5: Mag-unay sila pag-away;
: ang mga batan-on mosupil sa mga tigulang,
: ug pasipad-an sa mga uyamot ang mga tawong dungganan.
6: Niadto unyang adlawa ang usa ka tawo pilion sa iyang kabanay ug ingnon,
: Kay ikaw ra may adunay arang-arang ug bisti,
: himoon ka namong pangulo ug harii kining banay nga nabungkag na.
7: Apan moingon siya,
: Dili ako gusto nga himoong pangulo
: kay wala gani gikaon o gibisti ang akong pamilya.
8: Napukan ang Jerusalem ingon man ang Juda
: kay ang ilang sulti ug binuhatan supak sa Ginoo ,
: ug sa dayag giinsulto nila siya.
9: Ang ilang pagpaburpabor mosaksi batok kanila;
: sama sa Sodoma, nagpakasala sila sa walay tagotago.
: Alaot sila!
: Malaglag sila ug sila mismo ang nakaingon niini.
10: Sultihi ang mga matarong
: nga mamaayo ra unya ang ilang pagkabutang,
: kay makatagamtam sila sa bunga sa ilang gihagoan.
11: Apan alaot ang mga daotan!
: Dili maayo ang ilang dangatan
: kay buhaton usab nganha kanila ang ilang nabuhat.
12: Gidaugdaog ang akong katawhan sa mga tigpatanto ug salapi
: ug gilimbongan sila sa ilang nautangan.
: O katawhan ko, gipasalaag kamo sa inyong mga pangulo,
: ug wala kamo masayod asa kamo paingon.
13: Andam na ang Ginoo sa paghusay
: ug pagsilot sa iyang katawhan.
14: Gihukman niya ang mga kadagkoan ug mga pangulo sa iyang katawhan
: Kamo maoy milamoy sa parasan;
: anaa sa inyong mga balay ang inyong mga giilog gikan sa mga kabos.
15: Nganong gidaugdaog man ninyo ang akong katawhan
: ug gilisudlisod ang mga kabos? nag-ingon ang Ginoong Dios nga Labing Gamhanan.
16: Miingon ang Ginoo
: Tungod kay mapahitas-on man ang kababayen-an sa Sion
: ug molakaw nga pinatikig ang liog ug matintalon ang ilang tinan-awan,
: nagkiaykiay sa ilang paglakaw ug nagkagilkil ang mga adorno sa ilang mga tiil,
17: butangan ko ug mga nuka ang ilang mga ulo;
: upawan sila ug ipakita ang ilang mga tinagoang bahin.
18: Niadto unyang adlawa kuhaon sa Ginoo ang matahom nga adorno sa ilang mga tiil, mga pugong sa buhok, mga sudlay,
19: mga ariyos, mga pulseras, mga pandong,
20: mga purong, mga adorno sa mga bukton ug hawak, mga sudlanan sa pahumot, mga anting-anting,
21: mga singsing sa kamot ug sa ilong,
22: mga bisti alang sa pista, mga hapin, mga kupo, mga puntil,
23: ang sihag nga panapton, ang bisting lino, ang mga bandana ug mga bilo.
24: Inay humot sila, mabaho hinuon; pisi ang ilang gamiton inay bakos, imbis nga maayong pagkasudlay ang ilang buhok, maupaw hinuon; inay bisting mahalon, nagbisti na hinuog sako; imbis katahom, anaa hinuon ang kaulawan.
25: Ang inyong mga lalaki mangamatay sa espada ug ang inyong mga tawong isog mamatay sa gubat.
26: Ang mga ganghaan sa siyudad magbangotan ug maghilak ug ang siyudad mismo mahisama sa usa ka babaye nga giamong-amongan ug nagyaka na lang sa yuta.