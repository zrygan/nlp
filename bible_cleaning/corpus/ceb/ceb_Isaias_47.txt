1: Ang Ginoo miingon,
: Kanaog sa imong trono, O Babilonia,
: ug lingkod sa yuta, O Caldea.
: Kaniadto gamhanan ka nga siyudad;
: sama ka sa usa ka babayeng ulay,
: apan karon nahanaw na ang imong kaputli
: ug ulipon ka na.
2: Pagkuhag galingan
: ug paggaling ug kalan-on;
: kuhaa ang imong pandong
: ug hukasa ang imong bisti;
: ug iisa ang imong saya
: sa paglabang mo diha sa mga sapa.
3: Makita na ang imong lawas ug maulawan ka.
: Wala akoy sayloan sa akong pagpanimalos.
4: Ang atong Manunubos, ang Ginoo nga Labing Gamhanan,
: mao ang Balaang Dios sa Israel.
5: Ang Ginoo miingon sa Babilonia,
: Lingkod sa kangitngit ug pagpakahilom.
: Dili ka na tawgon nga rayna sa mga nasod.
6: Nasuko ako sa akong katawhan
: ug gisalikway ko sila;
: gitugyan ko sila sa imong kamot
: apan wala mo sila kaluy-i;
: bisan gani ang mga tigulang imong gidaugdaog.
7: Miingon ka, Rayna ako hangtod sa hangtod,
: busa wala mo itanom sa imong kasingkasing kining mga butanga
: ug wala mo hunahunaa ang imong dangatan.
8: Busa pamati karon niini,
: ikaw nga mahigugmaon sa kalipay
: ug naglingkod nga masaligon.
: Miingon ka sa imong kaugalingon,
: Wala nay sama kanako kagamhanan
: ug dili ako mabiyuda o kawad-an sa akong mga anak.
9: Apan may adlaw nga sa kalit mahitabo kanimo kining duha ka butang
: mamatay ang imong mga anak ug mabiyuda ka.
: Mahitabo kini bisan pa sa imong mga salamangka ug gamhanang mga lamat.
10: Masaligon ka sa imong pagkadaotan;
: miingon ka, Walay nakakita kanako;
: ang imong kaalam ug kahibalo maoy nagpasalaag kanimo,
: ug miingon ka sa imong kaugalingon, Ako ra ang Dios ug wala nay lain.
11: Apan moabot kanimo ang kadaotan
: ug dili ka makalikay niini;
: modangat kanimo ang katalagman
: ug dili ka makalingkawas niini;
: sa kalit lamang moabot kanimo
: ang kalaglagan nga wala mo damha.
12: Padayon sa imong mga paglamatlamat
: ug sa mga salamangka nga imong gigamit sukad pa sa imong pagkabatan-on;
: basin pag molampos ka
: ug makahimo paglisang sa imong mga kaaway.
13: Wala kay nahimo bisan pa sa daghang tambag;
: paduola ang imong mga magtatambag ug paluwasa sila kanimo,
: kadtong nagbantay sa mga timaan sa kalangitan
: ug nagtuon sa lihok sa kabituonan,
: nga motagna inigsubang sa bag-ong bulan
: kon unsay mahitabo kanimo.
14: Sama sila sa dagami nga lamyon sa kalayo;
: dili sila makaluwas sa ilang kaugalingon,
: kay dili kini kalayo nga mohatag lamang ug kainit sa ilang lawas
: kondili kalayo nga molamoy gayod kanila.
15: Mao kini ang mahitabo kanimo
: ug sa imong mga magtatambag sukad pa sa imong pagkabata;
: biyaan ka nila ug wala nay moluwas kanimo.