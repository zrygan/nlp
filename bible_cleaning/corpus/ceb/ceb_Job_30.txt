1: Apan gibugalbugalan ako sa mga tawo nga manghod kog panuigon,
: kansang mga amahan walay kapuslanan
: ug dili gani angayan nga patabangon bisan sa akong mga iro sa pagbantay sa mga karnero.
2: Mga tawo sila nga dili na magamit,
: luya na kaayo sa pag-alagad kanako.
3: Kabos sila kaayo ug gutom
: busa mangibkib na lamang sila sa mga lagutmon
: sa panahon sa kagabhion didto sa mamingawng mga dapit.
4: Mangibot sila ug mangaon sa mga tanom sa diserto,
: bisan gani ang mga gamot sa kahoyng dili makaon.
5: Gihinginlan sila sa mga tawo
: ug gisinggitan sama sa mga kawatan.
6: Napugos sila pagpuyo sa mga langub,
: ug sa mga lungag nga gikalot diha sa mga pangpang.
7: Didto sa kamingawan mouwang sila sama sa mga mananap,
: ug magpundok ilalom sa mga punoan sa kahoy.
8: Mga tawo nga walay hinungdan ug wala hiilhi!
: Gihinginlan sila sa katawhan.
9: Apan karon nanganhi sila ug mibiaybiay kanako;
: gihimo nila akong kataw-anan.
10: Giyam-iran ako nila,
: ug naghunahuna sila nga ako dili angay kanila;
: gani nangluwa man sila sa akong atubangan.
11: Misukol sila kanako sa dakong kabangis,
: kay gihimo man ako sa Dios nga luya ug walay mahimo.
12: Gisulong ako nila sa atubangan gayod ug midagan ako;
: unya nangandam sila aron paglaglag kanako.
13: Giatangan ako nila kay buot ako nilang patyon;
: ug wala gayoy makapugong kanila.
14: Nanglusot sila sa mga lungag
: sa akong panalipod ug gitapuk-an ako nila.
15: Nalisang ako pag-ayo;
: nahanaw ang akong dungog ingon sa paghuros sa hangin,
: ug ang akong kadato sama sa pag-iway sa panganod.
16: Karon hapit na ako mamatay;
: wala gayoy hunong ang akong pag-antos.
17: Inigkagabii manakit ang akong kabukogan,
: ug walay hunong ang kangutngot niini.
18: Daw gilubag pag-ayo ang akong bisti,
: ug tungod niini daw natuok ako.
19: Gilamba ako sa Dios ngadto sa lapok,
: ug nahisama ako sa lapok.
20: Gisangpit ko ikaw, O Dios, apan wala ka motubag.
: Nag-ampo ako apan wala mo ako panumbalinga.
21: Nahimo kang bangis ngari kanako;
: ug gilutos mo ako sa walay kukaluoy.
22: Gipapadpad mo ako sa hangin;
: ug gipakusokuso mo ako sa unos.
23: Nasayod ako nga buot mo akong dad-on ngadto sa kamatayon,
: ngadto sa dapit nga gitagana mo alang sa tanan.
24: Nganong samukon mo man
: ang tawong wala nay mahimo gawas sa pagpakiluoy na lamang?
25: Wala ba ako moduyog paghilak sa mga nagkalisodlisod,
: ug masubo niadtong mga nagkinahanglan?
26: Apan sa dihang nangandoy ako sa kalipay ug sa kahayag,
: kasamok ug kangitngit hinuon maoy miabot kanako.
27: Gikumot ang akong kasingkasing sa tumang kaguol ug kasakit;
: lunlon lamang pag-antos ang naghulat kanako.
28: Naglakaw ako sa kasubo ug wala gayoy kalipay;
: miatubang ako sa katawhan ug nagpakitabang kanila.
29: Masulob-on ug mamingawon ang akong tingog
: sama sa milo ug sa ngiwngiw.
30: Milagom ang akong panit, ug taas kaayo ang akong hilanat.
31: Diin kaniadto nabati ko ang malipayong honi,
: karon mga inagulo na lamang ug paghilak.