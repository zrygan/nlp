1: Human niini si Nahas nga hari sa mga Amonihanon namatay ug ang iyang anak nga si Hanun maoy mipuli kaniya paghari.
2: Miingon si David, Hatagan kog maayo nga pagtagad si Hanun, ang anak ni Nahas, kay ang iyang amahan maayo man kanako. Busa gipaadto ni David ang pipila sa iyang mga sulugoon kang Hanun aron sa pagpahasubo kaniya sa kamatayon sa iyang amahan.
: Miadto ang mga sulugoon ni David kang Hanun didto sa nasod sa mga Amonihanon.
3: Apan ang mga pangulo sa mga Amonihanon miingon kang Hanun, Nagtuo ka ba nga nagtamod si David sa imong amahan tungod kay nagsugo siya ug mga tawo aron sa pagpahasubo kanimo? Dili ba kaha maoy tuyo nila ang pagpangespiya sa atong nasod aron ilang mailog?
4: Busa gidakop ni Hanun ang mga sulugoon ni David ug gipangbarbasan ang ilang mga bungot ug giputol ang ilang mga bisti dapit gayod sa hawak ug unya gipapauli.
5: Nanguli sila ug sa pagkabalita gayod ni David sa nahitabo sa iyang mga sulugoon, gipatagbo niya sila ug gipasultihan nga magpabilin una sa Jerico hangtod nga motag-as pag-usab ang ilang mga bungot kay naulaw man sila pag-ayo.
6: Sa pagkasayod sa mga Amonihanon nga si David labihang sukoa kanila, si Hanun ug ang katawhan nagpadalag mga 40 ka toniladang plata aron iabang ug mga karwahi ug mga sundalong nagkabayo gikan sa Mesopotamia, sa Aram-maaca ug sa Soba.
7: Miabang silag 32,000 ka karwahi ug miadto ang hari sa Maaca uban sa iyang kasundalohan ug nagkampo sila duol sa Medaba. Nangandam usab ang mga Amonihanon gikan sa ilang mga siyudad aron sa pagpakiggubat.
8: Ug sa pagkabalita ni David niini, iyang gipadala si Joab uban sa tanang sundalo nga anad sa gubat.
9: Midasdas ang mga Amonihanon didto gayod sa pultahan sa siyudad samtang ang mga hari nga mitabang kanila didto magtigom sa dakong hawan.
10: Nakita ni Joab nga ang mga kaaway sa likod ug sa atubangan niya andam na sa pagpakiggubat kaniya, busa gipili niya ang kinaisugang mga sundalo nga Israelita aron maoy moasdang sa mga taga-Siria.
11: Ang uban nga kasundalohan niya iyang gipadumala sa iyang igsoon nga si Abisai ug iyang gipaasdang sa mga Amonihanon.
12: Miingon si Joab, Kon lupigon ako sa mga taga-Siria, tabangi ako ninyo. Ug kon lupigon kamo sa mga Amonihanon, tabangan ko kamo.
13: Pagmaisogon kamo ug ipakita ta nga kita mga lalaki tungod sa atong katawhan ug sa mga siyudad sa atong Dios. Buhaton unta sa Ginoo ang maayo alang kaniya.
14: Busa si Joab ug ang iyang mga kauban midasdas aron sa pagpakig-away sa mga taga-Siria ug nanagan ang mga taga-Siria.
15: Ug sa pagkakita sa mga Amonihanon nga nanagan ang mga taga-Siria, nanagan usab sila aron paglikay kang Abisai nga igsoon ni Joab ug nanulod sila sa siyudad. Unya si Joab miadto sa Jerusalem.
16: Apan sa nakita sa mga taga-Siria nga wala gayod silay dag-anan sa Israel, nagpakitabang sila sa mga taga-Siria nga didto magpuyo unahan sa Suba sa Eufrates. Ang nangulo sa mga taga-Siria mao si Sofac, ang pangulo sa kasundalohan ni Hadadeser.
17: Ug sa pagkabalita ni David bahin niini, gitigom niya ang tanang kasundalohan sa Israel ug nanabok sila sa Jordan ug gisulong nila ang taga-Siria.
18: Nangatras ang kasundalohan sa Siria ug napatay ni David ang 7,000 kanila nga tigmaneho sa mga karwahi ug 40,000 ka sundalo nga naglakaw. Si Sofac, ang ilang pangulo, nahilakip ug kamatay.
19: Ug sa dihang nakita sa mga sundalo ni Hadadeser nga nabuntog na sila, nakigdait na lamang sila kang David ug nagpasakop kaniya.
20: Wala na gayod motabang ang mga taga-Siria sa mga Amonihanon.