1: Sa miaging panahon gipakaulawan niya ang Zabulon ug ang Neftali apan sa umaabot nga mga adlaw himoon niyang nindot ang mga dapit nga duol sa dagat, ang yuta unahan sa Jordan, ang Galilea nga gipuy-an sa mga langyaw.
2: Ang katawhan nga kaniadto naglakaw sa kangitngit
: nakakitag dakong kahayag;
: ang nagpuyo sa mangiob nga dapit gisidlakan na sa kahayag.
3: Gipadaghan mo ang lumolupyo sa nasod, O Ginoo ;
: gidugangan mo ang ilang kalipay;
: nagmaya sila diha sa imong atubangan,
: sama sa pagmaya sa mga tawo inigkating-ani,
: ug sa mga tawo inigbahinbahin nila sa ilang mga inilog.
4: Sama sa nahitabo sa Midian,
: gigupok mo ang yugo nga gisangon kanila,
: ug ang karga nga ilang gipas-an
: ug ang bunal sa nagdaugdaog kanila.
5: Sunogon daw sugnod
: ang tanang sapatos sa mga sundalo nga nagpaingon sa gubat,
: ingon man ang tanang sapot nga natumog sa dugo.
6: Natawo alang kanato ang usa ka bata;
: gihatag kanato ang usa ka anak nga lalaki,
: ug siya ang magmando sa tanan
: ug nganlan siyag Maalamong Magtatambag,
: Dios nga Gamhanan,
: Amahan Hangtod sa Kahangtoran,
: Prinsipe sa Pakigdait.
7: Walay kataposan ang pag-uswag sa iyang pagmando,
: ug molungtad ang kalinaw diha sa trono ni David ug sa gingharian niini;
: lig-onon niya kini ug palungtaron
: subay sa hustisya ug sa katarong,
: sukad karon hangtod sa kahangtoran.
: Himoon gayod kini sa Ginoo nga Labing Gamhanan.
8: Gihukman sa Ginoo ang mga kaliwat ni Jacob,
: ang gingharian sa Israel.
9: Masayran kini sa tanang mga tawo, sa Efraim ug sa Samaria
: nga tungod sa ilang pagkamapahitas-on, nag-ingon
10: Nangatumpag ang mga balay nga tisa,
: apan pabarogon namo ang mga balay nga bato.
: Gipangguba ang mga busaog nga sikomoro,
: apan pulihan namo kini sa labing maayong sidro.
11: Busa giandam sa Ginoo ang ilang mga kaaway
12: Sa sidlakan ang taga-Siria,
: ug sa kasadpan ang mga Filistihanon maoy molamoy sa Israel.
: Apan bisan pa niining tanan,
: wala mapuypoy ang iyang kasuko
: ug gibakyaw pa gihapon niya ang iyang kamot.
13: Ang katawhan sa Israel wala maghinulsol.
: Bisag gikastigo na sila sa Ginoo nga Labing Gamhanan,
: wala gihapon sila mobalik kaniya.
14: Silotan sa Ginoo ang katawhan sa Israel sulod lamang sa usa ka adlaw
: ulo ug ikog, sangang dagko ug gagmay,
: pamutlon niya silang tanan.
15: Ang mga kadagkoan ug halangdong mga tawo mao ang ulo,
: ug ang ikog mao ang propetang bakakon;
16: kay gipatibulaag man sa mga pangulo ang katawhan,
: ug gilamoy nila ang ilang gipangulohan.
17: Busa wala mahimuot ang Ginoo sa ilang mga batan-on,
: ug wala siyay kaluoy sa ilang mga ilo ug mga biyuda,
: kay ang tanan daotan man ug wala motuo sa Dios,
: ug silang tanan nagsultig binuang.
: Tungod niini wala gihapon mapuypoy ang iyang kasuko
: ug gibakyaw pa niya ang iyang kamot.
18: Kay sama sa kalayo makasunog ang pagkadaotan,
: ug ut-oton niini ang mga sampinit ug mga tunok;
: sunogon niini ang kakahoyan sa lasang,
: ug unya mosulbong kini sa itaas daw haligi nga aso.
19: Kay nasuko man ang Ginoo nga Labing Gamhanan,
: nasunog ang yuta ug nahimong sugnod sa kalayo ang katawhan;
: walay moluwas sa iyang isigkatawo.
20: Sakmiton ug lamyon nila ang tanang pagkaon nga ilang makaplagan,
: apan dili gayod sila mangabusog;
: kan-on pa gani nila bisan ang ilang mga anak.
21: Ang katawhan sa Manases ug ang katawhan sa Efraim nag-unay pag-away,
: ug sila naghiusa batok sa Juda.
: Bisan pa niining tanan
: wala gayod mapuypoy ang kasuko sa Ginoo
: ug gibakyaw gihapon niya ang iyang kamot.