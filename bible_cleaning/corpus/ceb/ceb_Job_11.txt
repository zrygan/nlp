1: Miingon si Sopar nga taga-Naama
2: Wala bay motubag niining tanang binuang?
: Makahimo bang matarong sa tawo ang pagpunayg sulti?
3: Job, naghunahuna ka ba nga kami dili makatubag kanimo?
: Nga makapahilom kanamo ang mga pulong mong mabiaybiayon?
4: Nag-ingon ka nga ang gisulti mo matuod
: ug nga putli ka atubangan sa Dios.
5: Maayo unta nga tubagon ka sa Dios!
6: Sultihan ka gayod niya nga daghag panagway ang kaalam;
: nga adunay mga butang nga dili matukib sa tawo.
: Ang silot nga gipahamtang sa Dios kanimo gaan ra kay sa angay kanimo.
7: Makatukib ka ba sa mga misteryo
: ug sa pagkagamhanan sa Dios?
8: Mas habog pa kini kay sa langit
: ug mas lalom kay sa Seol
: dili mo gayod kini matugkad.
9: Labaw pa kalapad sa kalibotan
: ug sa dagat ang pagkagamhanan sa Dios.
10: Kon dakpon ka sa Dios ug taralon ngadto sa hukmanan,
: kinsa may makapugong kaniya?
11: Ang Dios nakaila sa mga tawong walay kapuslanan;
: nagtan-aw siya sa ilang mga daotang buhat.
12: Ang mga tawong hungog mahimong maalamon
: kon ang ihalas nga asno matawo nga dili na ihalas.
13: Job, kon magmatarong ka, makabayaw ka sa imong kamot ngadto sa Dios.
14: Paphaa ang sala nga nakahugaw sa imong kamot;
: hinginli sa imong balay ang daotan.
15: Sa ingon makabaton kag kalig-on
: ug kaisog sa pagharong kang bisan kinsa.
16: Unya makalimtan mo ang mga kasamok,
: sama nga dili mo na hinumdoman ang mga baha nga nangagi.
17: Mas hayag na unya kay sa adlaw sa udtong tutok ang imong kinabuhi,
: ug modan-ag sama sa banagbanag ang imong mga takna nga labing madulom.
18: Magpuyo ka unya nga walay kabalaka ug puno sa paglaom;
: ang Dios manalipod kanimo ug hatagan ka niyag pahulay.
19: Wala ka unyay kahadlokang kaaway
: ug daghan ang magpakitabang kanimo.
20: Apan ang daotan kawad-ag paglaom,
: wala silay kapaingnan;
: ang ila lamang paglaom mao nga moabot kanila ang kamatayon.