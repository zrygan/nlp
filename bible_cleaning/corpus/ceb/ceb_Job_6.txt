1: Unya mitubag si Job
2: Kon timbangon ang akong pag-antos ug kaguol,
3: mas bug-at pa kini sa balas sa dagat.
: Busa ayaw pagtagda ang mga gipamulong ko nga wala sa akong buot.
4: Gipana ako sa Dios nga Labing Gamhanan
: ug ang kalala niini mikuyanap sa tibuok kong lawas.
: Giandam sa Dios ang iyang pagsakit kanako.
5: Matagbaw na ang asno kon makakaon ug sagbot,
: ug ang baka mohilom kon makakaon ug kumpay.
6: Apan kinsay ganahang mokaon
: sa walay lami ug tab-ang nga pagkaon?
: Unsa may lami sa langitlangit sa itlog?
7: Wala akoy gana sa mga pagkaon nga sama niana,
: ug lud-on ako sa tanan kong kan-on.
8: Nganong dili man ihatag sa Dios ang akong gipangayo?
: Nganong dili man niya buhaton ang akong gusto?
9: Maayo pag iya na lang akong patyon.
10: Kon buhaton niya kini, molukso ako sa kalipay
: bisag unsa pa kasakit ang akong bation.
: Nasayod ako nga balaan ang Dios;
: wala gayod ako makasupak sa gisugo niya.
11: Aduna ba akoy kusog aron padayon nga magpakabuhi?
: Apan unsa may kapuslanan sa kinabuhi kon wala akoy paglaom?
12: Bato ba ako? Bronsi ba ang akong lawas?
13: Wala na akoy kusog sa pagluwas sa akong kaugalingon.
: Wala na akoy kadangpan.
14: Sa panahon sa kasamok nga sama niini,
: nagkinahanglan akog tinuod nga mga higala,
: nakasala man ako sa Dios o wala.
15: Apan kamo, mga higala, naglimbong kanako,
: sama sa sapa nga mohubas kon walay ulan.
16: Mapuno kini sa yelo ug niebe,
17: apan kon mainitan na sa adlaw,
: matunaw kini ug kaughan ang sapa.
18: Mahisalaag ang mga magpapanaw sa pagpangitag tubig;
: maglaaglaag sila ug mangamatay sa diserto.
19: Ang mga magpapanaw gikan sa Tema
: ug sa Sheba mangita usab ug tubig
20: apan ang ilang makaplagan mao lamang ang naugang mga sapa.
21: Sama kamo sa maong mga sapa;
: nakita ninyo ang akong gidangatan ug nahikugang kamo.
22: Nangayo ba ako kaninyog gasa
: o gihangyo ko ba kamo paggamit sa inyong bahandi aron pagsuborno kanako?
23: Nagpakiluoy ba ako aron luwason ninyo gikan sa akong mga kaaway, o sa mga nagdaugdaog kanako?
24: Hala, tudloi ako, ug pailha sa akong sayop,
: kay maghilom ako ug mamati kaninyo.
25: Ang maayong pangatarongan katuohan gayod,
: apan ang inyong gipanulti binuang.
26: Naghunahuna kamo nga walay unod ang akong isulti;
: apan nganong tubagon man ninyo ang mga pulong sa tawong walay paglaom?
27: Ang mga ulipon nga wala nay ginikanan inyo na lamang ripahan,
: ug inyong panapion bisan ang suod ninyong higala!
28: Karon, tutoki ako kay dili ako mamakak.
29: Hunong na kay sobra na ang inyong pagdaugdaog kanako.
: Ayaw na ninyo akog samoka kay matarong ako.
30: Apan naghunahuna gihapon kamo nga nagbakak ako;
: naghunahuna kamo nga dili ako maantigong moila sa husto ug sa sayop.