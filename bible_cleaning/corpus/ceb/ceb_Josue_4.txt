1: Sa nakatabok na sa Suba sa Jordan ang tanang mga tawo, ang Ginoo miingon kang Josue,
2: Pagpilig 12 ka tawo, usa sa matag banay,
3: ug sugoa sila sa pagkuhag 12 ka bato taliwala sa Jordan, sa dapit gayod nga gitindogan sa mga pari. Dad-a ninyo kini ug ipahimutang sa dapit nga kampohan ninyo karong gabii.
4: Unya gitawag ni Josue ang 12 ka tawo nga gipili niya
5: ug giingnan sila, Pangadto kamo sa taliwala sa Jordan, saylo sa Sudlanan sa Kasabotan sa Ginoo nga inyong Dios. Kada usa kaninyo magpas-an ug usa ka bato sibo sa gidaghanon sa banay sa Israel.
6: Kining mga batoha maoy magpahinumdom sa katawhan sa gibuhat sa Ginoo . Kon sa umaabot nga panahon mangutana ang inyong mga anak unsay kahulogan niining mga batoha alang kaninyo,
7: sultihi sila nga mihunong pagbaha ang tubig sa Jordan sa dihang gitabok sa suba ang Sudlanan sa Kasabotan sa Ginoo . Kining mga batoha usa ka handomanan alang sa katawhan sa Israel.
8: Gituman sa mga tawo ang gisugo ni Josue kanila. Ug sumala sa giingon sa Ginoo kang Josue, nagkuha silag 12 ka bato taliwala sa Jordan sibo sa gidak-on sa banay sa Israel. Unya gidala nila kini ngadto sa ilang gikampohan ug gibutang didto.
9: Nagbutang usab si Josue ug 12 ka bato taliwala sa Jordan, sa dapit nga gitindogan sa mga pari nga nagdala sa Sudlanan sa Kasabotan. Atua gihapon didto kining mga batoha.
10: Nagbarog sa taliwala sa Jordan ang mga pari hangtod nga nabuhat sa katawhan ang tanan nga gisugo sa Ginoo kang Josue pinaagi kang Moises.
: Unya midali pagtabok ang katawhan.
11: Sa nakatabok na silang tanan, nag-una sa katawhan ang Sudlanan sa Kasabotan ug ang mga pari.
12: Ang mga lalaki sa mga banay ni Ruben ug ni Gad ug ang katunga sa banay ni Manases miuna pagtabok, andam alang sa gubat sumala sa sugo ni Moises kanila.
13: Samtang nagtan-aw ang Ginoo , mga 40,000 ka lalaki nga andam sa pagpakiggubat ang nanabok sa kapatagan duol sa Jerico.
14: Gipasidunggan sa katawhan sa Israel si Josue ingon nga bayani tungod sa gibuhat sa Ginoo niadtong adlawa. Gipasidunggan nila siya sa tibuok niyang kinabuhi sama sa pagpasidungog nila kang Moises.
15: Unya miingon ang Ginoo kang Josue,
16: Sugoa ang mga pari nga nagdala sa Sudlanan sa Kasabotan sa pagkawas sa suba sa Jordan.
17: Ug gituman kini ni Josue.
18: Sa pag-abot sa mga pari sa daplin sa suba mibalik pagbul-og ang suba ug gisanapan ang kadaplinan niini.
19: Sa ikanapulong adlaw sa unang bulan, ang katawhan mitabok sa Jordan ug nagkampo sila didto sa Gilgal sa silangan sa Jerico.
20: Didto gipahiluna ni Josue ang 12 ka bato nga hinakot gikan sa Jordan.
21: Ug giingnan niya ang katawhan sa Israel, Kon sa umaabot nga panahon ang inyong mga kabataan mangutana sa ilang mga ginikanan unsa kining mga batoha,
22: sultihi sila nga ang Israel mitabok sa Jordan agi sa yuta nga namala.
23: Gipahubas sa Ginoo nga inyong Dios ang tubig sa Jordan hangtod nga nakatabok kamo niini sama sa pagpahubas niya sa Dagat nga Pula sa atong pagtabok niini.
24: Tungod niini ang tanan dinhi sa kalibotan masayod sa gahom sa Ginoo ug pasidunggan ninyo ang Ginoo nga inyong Dios hangtod sa kahangtoran.