1: Pamati niini,
: kamong tanang katawhan sa tanang dapit,
2: gamhanan ug dili gamhanan,
: dato ug kabos.
3: Isulti ko ang maalamong mga pulong,
: ug ipahayag ko sa tin-aw gayod ang akong hunahuna.
4: Paminawon ko ang panultihon
: ug isaysay ko ang kahulogan niini samtang magtugtog ako sa alpa.
5: Dili ako malisang panahon sa katalagman
: bisag libotan ako sa mga kaaway,
6: sa mga tawong nagsalig sa ilang bahandi
: ug nanghambog sa ilang kadato.
7: Ang tawo dili gayod makalukat sa iyang kaugalingon;
: dili niya mapalit sa Dios ang iyang kinabuhi,
8: kay mahal man kaayo ang kinabuhi sa tawo.
: Walay igong salapi nga iyang ikabayad
9: aron mabuhi siya hangtod sa kahangtoran
: ug dili mahiadto sa lubnganan.
10: Nakita nato nga bisan pa ang mga maalam mamatay,
: ingon man ang mga buangbuang ug ang mga kuwanggol;
: ug ibilin nila ang ilang bahandi ngadto sa uban.
11: Ang lubnganan mao nay ilang puloy-anan sa dayon,
: ug magpabilin sila didto sa walay kataposan
: bisan pag kanhi may kaugalingon silang yuta.
12: Ang pagkainila sa tawo dili gayod makapugong sa iyang kamatayon.
: Mamatay gayod siya sama sa mga mananap.
13: Tan-awa ang mahitabo niadtong nagsalig sa ilang kaugalingon,
: ug ang dangatan niadtong nagsalig sa ilang bahandi.
14: Mangamatay sila sama sa mga karnero,
: ug ang kamatayon maoy ilang magbalantay.
: Moadto sila sa lubnganan ug madunot ang ilang lawas,
: unya ang kalibotan sa mga patay mao nay ilang puloy-anan.
15: Apan luwason ako sa Dios gikan sa gahom sa kamatayon,
: ug dawaton niya ako.
16: Ayaw kasina kon madato ang usa ka tawo,
: ug magdugang ang iyang kadato,
17: kay dili niya kini madala inigkamatay na niya;
: dili mouban kaniya ang iyang bahandi ngadto sa lubnganan.
18: Bisan pag matagbaw ang tawo niining kinabuhia
: ug daygon siya tungod sa iyang pagkamalampuson,
19: mamatay gihapon siya ug motipon sa iyang katigulangan
: didto sa kangitngit nga walay kataposan.
20: Dili makapugong sa kamatayon ang kabantog sa tawo;
: mamatay gayod siya sama sa mga mananap.