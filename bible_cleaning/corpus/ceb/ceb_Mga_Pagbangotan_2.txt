1: Tungod sa kasuko sa Ginoo
: gitabonan niya sa kangitngit ang Sion;
: gilumpag niya ang langitnong katahom niini;
: gipasagdan niya bisan ang iyang Templo
: tungod sa iyang kasuko.
2: Sa walay kukaluoy
: gigun-ob sa Ginoo ang tanang balangay sa Juda;
: gilumpag niya ang mga kota,
: ug gipakaulawan ang gingharian
: ug ang mga pangulo niini.
3: Sa iyang kapungot
: iyang gilangkatan sa gahom ang Israel;
: wala siya motabang
: sa dihang midasmag ang mga kaaway;
: daw kalayo siya
: nga misilaob ug misunog sa tanan.
4: Daw usa siya ka kaaway nga nagbingat sa iyang pana,
: ug gipamatay niya sila nga maoy atong garbo ug kalipay.
: Dinhi sa Sion
: gipahiagom kita niya sa iyang kapungot.
5: Sama sa kaaway
: gilaglag sa Ginoo ang Israel.
: Giguba niya ang mga palasyo ug mga kota.
: Walay kataposan nga kaguol ug pagbangotan
: ang gidulot niya sa katawhan sa Juda.
6: Gipulpog niya ang Templo diin siya gisimba,
: ug gipahunong ang pagsaulog sa balaang mga adlaw
: ug mga Adlawng Igpapahulay;
: ang hari ug ang pari managsamag nahiagom sa iyang tumang kapungot.
7: Gisalikway sa Ginoo ang iyang halaran;
: wala na siya manggilabot sa iyang balaang Templo;
: gipalumpag niya sa mga kaaway ang mga paril niini;
: ang mga kaaway nanghugyaw sa kadaogan sulod sa Templo
: diin kaniadto kita nagsimba nga malipayon.
8: Nakahukom ang Ginoo sa paglumpag sa paril sa Sion;
: gisiguro gayod niya nga malumpag ang tanan,
: ug karon nangapukan ang mga tore ug mga paril.
9: Nalukapa na sa yuta ang mga ganghaan
: kay nabunggo na man ang mga trangka;
: gibihag ang mga hari ug ang mga kadagkoan;
: wala na itudlo ang Balaod,
: ug wala nay panan-awon ang mga propeta gikan sa Ginoo .
10: Sa yuta nanglingkod nga walay timik ang mga kadagkoan sa Sion;
: gibuboan nilag abo ang ilang ulo ug nagbisti silag sako;
: mitikubo sa yuta ang mga batan-ong babaye sa Jerusalem.
11: Nanghubag ang akong mga mata sa pagsigig hilak;
: naguol ug naluya ang akong kasingkasing,
: kay nalaglag man ang akong katawhan,
: ug gipanguyapan diha sa kadalanan sa siyudad
: ang mga masuso ug gagmayng kabataan.
12: Sa kagutom ug kauhaw
: nagpanawag sila sa ilang mga inahan;
: gipanguyapan sila sama sa mga tawong samdan
: ug nabugtoan sa gininhawa diha sa mga bukton sa ilang inahan.
13: Unsa may ikasulti ko kanimo, O Jerusalem?
: Unsaon ko man paglipay kanimo
: nga sama man kalapad sa dagat ang imong kadaot?
: Walay nag-antos sama sa imong giantos.
: Kinsa may makatabang kanimo?
14: Pulos bakak ang gisulti kanimo sa imong mga propeta;
: wala ka nila pakit-a sa imong sala
: aron mahiagom ka gayod sa kadaot,
: gipatuo ka nila
: nga wala ka magkinahanglan nga maghinulsol.
15: Namakpak sa ilang kamot ang tanan nga nahilabay kanimo;
: nanaguto sila ug naglingolingo sa pagtan-aw nila sa imong kahimtang;
: miingon sila,
: Mao ba kini ang siyudad
: nga giingon nga labing maanyag ug garbo sa kalibotan?
16: Nag-ambahan ang tanan mong mga kaaway sa pagbiaybiay kanimo;
: nangatawa sila ug nangyam-id;
: miingon sila,
: Nagun-ob na gayod nato siya!
: Mao kini ang adlaw nga atong gipaabot!
17: Gihimo sa Ginoo ang iyang gilaraw
: ug gituman gayod niya ang dugay na niyang gipasidaan.
: Iyang giguba ang siyudad sa walay kukaluoy;
: kini nakalipay sa atong mga kaaway,
: ug nakahatag ug garbo sa ilang pagkagamhanan.
18: Sangpita ang Ginoo, O Jerusalem!
: Pabahaa daw suba ang imong mga luha, adlaw ug gabii!
: Ayaw undanga ang imong paghilak!
19: Bangon sa gabii,
: ug ayaw paghunong sa pagpakitabang sa Ginoo!
: Ibubo daw tubig
: ang tanan mong pagbati atubangan sa Ginoo!
: Dangop kaniya inisa ang imong mga kamot
: tungod ug alang sa imong kabataan
: nga nangaluya na sa kagutom diha sa kadalanan.
20: O Ginoo ! Tan-awa intawon kami,
: kami nga imong gipaantos.
: Ipakaon mo ba sa mga inahan ang ilang mga anak?
: Ipapatay mo ba ang mga pari ug mga propeta
: diha sa imong Templo?
21: Sa kadalanan nagbuy-od ang batan-on ug tigulang;
: mga dalaga ug mga ulitawo nangapukan pinaagi sa espada;
: maoy nagpatay kanila ang imong kasuko;
: giihaw mo sila sa walay kukaluoy.
22: Gidapit mo ang akong mga kaaway
: aron maghudyaka sila libot kanako.
: Ug ang tanan kong mga anak gihurot nilag pamatay,
: ug walay nakaikyas sa adlaw sa imong kapungot.