1: Unya mitan-aw ako pag-usab ug nakita ko ang upat ka karwahi nga mitungha sa taliwala sa duha ka bukid nga bronsi.
2: Ang unang karwahi giguyod sa mga kabayong pula, ang ikaduha sa mga kabayong itom,
3: ang ikatulo sa mga kabayong puti ug ang ikaupat sa mga kabayong kabang.
4: Gipangutana ko ang anghel nga nakigsulti kanako kon unsay kahulogan niini
5: ug mitubag siya, Mao kini sila ang upat ka hangin. Gikan pa sila sa atubangan sa Ginoo sa tibuok kalibotan.
6: Ang karwahi nga giguyod sa mga kabayong itom mipadulong sa amihanan ngadto sa Babilonia, ang giguyod sa mga kabayong puti mipaingon sa nasod sa kasadpan ug ang giguyod sa mga kabayong kabang mipaingon sa habagatan.
7: Ang mga kabayo nagpanikad kay buot nang magpatrolya sa kalibotan. Unya miingon ang anghel, Hala! Lakaw ug pagpatrolya na kamo! Busa nanglakaw sila.
8: Miingon ang anghel kanako, Ang mga karwahing mipaingon sa amihanan nakapuypoy sa kasuko sa Ginoo .
9: Unya giingnan ako sa Ginoo ,
10: Kuhaa ang mga halad sa mga bihag nga si Holdai, si Tobias ug si Idaias nga nahiuli gikan sa Babilonia. Ug sa mao gihapong adlaw lakaw ngadto sa balay ni Josias nga anak ni Sofonias.
11: Pangayoi silag plata ug bulawan ug himoa kining korona ug ikorona kini kang Josue, ang Pangulong Pari nga anak ni Josedec.
12: Ingna siya nga mao kini ang giingon sa Ginoo nga Labing Gamhanan, Ang tawo nga ginganlag Ang Sanga molambo sa iyang dapit ug tukoron niya ang Templo sa Ginoo .
13: Pasidunggan siya ingon nga hari ug magmando siya sa katawhan. Usa ka pari ang motindog tupad sa iyang trono ug maghiusa sila sa pagtrabaho diha sa kalinaw ug pagdinaitay.
14: Ang korona magpabilin sa Templo sa Ginoo ingon nga handomanan kang Holdai, kang Tobias, kang Idaias ug kang Josias.
15: Unya kadtong atua sa layo moanhi ug motabang pagtukod sa Templo sa Ginoo ug mahibaloan unya ninyo nga ako gisugo sa Ginoo nga Labing Gamhanan sa pag-anhi kaninyo. Ug mahitabo kini kon sa kinasingkasing tumanon ninyo ang pulong sa Ginoo nga inyong Dios.