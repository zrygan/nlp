1: Busa hinumdomi ang imong Magbubuhat
: samtang batan-on pa ikaw,
: sa dili pa moabot ang makasubo nga mga adlaw ug katuigan nga moingon ka,
: Dili ako malipayon sa akong kinabuhi.
2: Niana unyang panahona hanap na alang kanimo
: ang kahayag sa adlaw, sa bulan, ug sa mga bituon,
: ug kanunay lamang magdag-om bisan human sa ulan.
3: Niadtong panahona ang mga bukton
: nga nanalipod kanimo mangurog na,
: ug ang mga tiil mo nga karon lig-on pa,
: kabsan nag umoy.
: Diyutay na lang usab ang ngipon nga iusap mo sa imong kan-on,
: ug mahanap na kaayo ang imong panan-aw.
4: Mabungol ka na
: ug lugos ka na gani makadungog sa hinagilis sa galingan
: ug sa gitugtog nga honi,
: apan momata ka bisan sa awit lamang sa langgam.
5: Mahadlok ka na sa mga habog nga dapit,
: ug peligro na alang kanimo ang paglakawlakaw.
: Puti na ang imong buhok,
: maglisod ka na sa pagsuroysuroy
: ug mahanaw ang tanan mong pangandoy.
: Mouli kita ngadto sa puloy-anan tang dayon,
: ug may magbakho unya diha sa kadalanan.
6: Mabugto ang platang kadena,
: mahulog ug mabuak ang bulawang lamparahan;
: mabugto ang higot sa timba sa atabay
: ug madugmok ang tibod nga sudlanag tubig.
7: Unya mopauli sa abog ang atong lawas,
: ug ang atong espiritu mopauli sa Dios nga maoy naghatag niini kanato.
8: Wala gayoy kapuslanan ang tanan, matod sa maalam.
: Ang tanan walay kapuslanan.
9: Apan kay maalamon man ang maalam,
: nagpadayon siya sa pagpanudlo sa katawhan sa iyang nahibaloan.
: Gitun-an niya ang mga panultihon,
: ug gisuta niya kon matuod ba kini.
10: Ang maalam nangitag pulong nga makalipay,
: ug tinuod ang iyang gisulat.
11: Ang mga pulong sa mga maalamon
: sama sa talinis nga sungkod nga gigamit sa mga magbalantay
: aron paggiya sa mga karnero,
: ug ang tinigom nga mga panultihon
: malungtaron sama sa lansang nga maayong pagkataop.
: Gihatag kini sa Dios nga maoy Magbalantay kanatong tanan.
12: Anak, ania pay angay mong matngonan
: ang pagpanulat ug mga libro walay undang,
: ug makaluya kanimo ang pagpalabig tuon.
13: Human niining tanan,
: usa na lang ka butang ang angay kong isulti
: Tahora ug kahadloki ang Dios
: ug tumana ang iyang mga sugo.
: Alang kini sa tanang tawo.
14: Hukman sa Dios ang tanan tang buhat,
: bisan ang atong gibuhat sa tago,
: maayo man kini o daotan.