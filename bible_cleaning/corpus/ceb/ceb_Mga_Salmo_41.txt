1: Bulahan ang tawo nga may kahingawa sa mga kabos,
: kay tabangan siya sa Ginoo kon anaa siya sa kalisdanan.
2: Panalipdan ug ampingan siya sa Ginoo ,
: panalanginan siya sa Ginoo dinhi sa yuta
: ug dili siya itugyan ngadto sa iyang mga kaaway.
3: Tabangan siya sa Ginoo kon masakit siya
: ug ayohon ang iyang balatian.
4: Miingon ako, Nakasala ako kanimo, O Ginoo ,
: busa kaluy-i intawon ako ug ayoha!
5: Gidaot ako sa akong mga kaaway.
: Nag-ingon sila, Kanus-a pa kaha siya mamatay ug malimtan?
6: Dili matinud-anon kadtong nakigkita kanako.
: Gitigom nila ang tanang daotang balita bahin kanako
: ug ila kining gisangyaw sa tanang dapit.
7: Ang tanang nasilag kanako naghunghongay mahitungod kanako,
: ug naglaraw sila alang sa akong kadaotan.
8: Nag-ingon sila, Grabi na ang iyang sakit
: ug dili na siya makabangon.
9: Bisan ang labing suod kong higala nga gisaligan ko pag-ayo
: ug nakigsalo kanakog kaon miunay kanako.
10: Kaluy-i intawon ako, O Ginoo ,
: ug ayoha ako sa akong balatian
: aron kapanimaslan ko sila!
11: Sa ingon, masayran ko nga nahimuot ka kanako
: kay dili man makabuntog kanako ang akong mga kaaway.
12: Gitabangan mo ako tungod sa akong katarong.
: Papuy-a ako diha sa imong presensya hangtod sa kahangtoran.
13: Dalaygon ang Ginoo ,
: ang Dios sa Israel, hangtod sa kahangtoran!
: Amen ug Amen!