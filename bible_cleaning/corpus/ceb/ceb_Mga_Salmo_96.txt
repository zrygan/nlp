1: Awitig bag-ong awit ang Ginoo !
: Awiti ninyo ang Ginoo , tibuok kalibotan!
2: Awiti ninyo ang Ginoo ug dayga siya!
: Matag adlaw isangyaw ang maayong balita nga siya ang nagluwas kanato.
3: Ipaila sa kanasoran ang iyang himaya,
: ug ang iyang kahibulongang mga buhat ngadto sa tanang katawhan.
4: Gamhanan ang Ginoo ug angayan gayong daygon;
: kahadloki siya labaw sa tanang dios.
5: Ang mga dios sa ubang mga nasod mga diosdios lamang,
: apan ang Ginoo maoy nagbuhat sa kalangitan.
6: Himaya ug kahalangdon naglibot kaniya;
: gahom ug katahom anaa sa iyang Templo.
7: Dayga ninyo ang Ginoo ,
: kamong tanang katawhan sa kalibotan!
: Dayga ang iyang himaya ug gahom!
8: Ihatag sa Ginoo ang dungog nga angay sa iyang ngalan;
: pagdala kamog halad ngadto sa iyang Templo.
9: Pangyukbo kamo sa Ginoo inigpakita niya;
: pangurog kamo sa atubangan niya,
: kamong tanang katawhan sa kalibotan!
10: Isangyaw ngadto sa tanang kanasoran, Hari ang Ginoo !
: Ang kalibotan gipahimutang niya ug dili gayod kini matarog.
: Pinasubay sa hustisya hukman niya ang tanang katawhan.
11: Paglipay kamo, langit ug yuta!
: Panaghugyaw kamo, dagat ug ang tanang binuhat nga anaa kanimo.
12: Pagmaya kamo, mga kaumahan ug ang tanan nga anaa kaninyo.
: Unya ang tanang kahoy sa kalasangan mag-awit sa kalipay
13: sa atubangan sa Ginoo kay moanhi siya sa paghukom sa kalibotan.
: Maghukom siya sa tanang katawhan ug sa tibuok kalibotan
: subay sa hustisya ug kaangayan.