1: Miingon ang Ginoo nga Labing Gamhanan, Ipadala ko ang akong sinugo aron pag-andam sa dalan nga akong agian. Unya sa kalit moadto sa iyang Templo ang Ginoo nga inyong gipangita. Ang sinugo nga inyong gipangandoy moanhi ug magsangyaw sa akong kasabotan.
2: Apan kinsay molahutay sa adlaw sa pag-abot niya? Kinsa may makaharong inigpadayag na niya? Sama siya sa kalayo nga nagputli sa puthaw ug sama sa isog nga sabon.
3: Moanhi siya sa paghukom sama sa tigputli sa plata. Hinloan niya ang mga pari sama sa pagputli sa plata ug bulawan aron maghalad sila sa Ginoo ug husto nga matang sa mga halad.
4: Unya ang mga halad nga dad-on sa katawhan sa Juda ug sa Jerusalem ngadto sa Ginoo makapahimuot na kaniya sama kaniadto.
5: Ang Ginoo nga Labing Gamhanan nag-ingon, Moanha ako kaninyo aron paghukom ug sa pagsaksi batok sa mga salamangkero, batok sa mga mananapaw, batok sa mga bakakong saksi, batok sa mga agalon nga nanikas diha sa suholan, batok sa namintaha sa mga biyuda, sa mga ilo ug sa mga dumuduong ug batok sa mga wala magtahod kanako.
6: Ako mao ang Ginoo ug dili ako mausab. Busa kamong mga kaliwat ni Jacob wala pa gayod mapuo.
7: Kamo, sama sa inyong mga katigulangan, naglapas sa akong balaod. Apan pamalik kamo kanako ug dawaton ko kamo. Nangutana kamo, Unsa may among buhaton aron makabalik kanimo?
8: Mangutana ako, matarong ba sa usa ka tawo ang pagtikas sa Dios? Dili, apan gitikasan ako ninyo. Sa unsang paagi? Sa mga ikapulo ug mga halad!
9: Gitunglo kamong tanan kay ang tibuok nasod nanikas kanako.
10: Dad-a ang tibuok nga ikapulo ngadto sa Templo aron adunay pagkaon didto. Sulayi ako ug makita ninyo nga ablihan ko ang mga bintana sa langit ug ibubo ko kaninyo sa madagayaon gayod ang mga panalangin.
11: Dili ko tugotan ang mga mananap sa paglaglag sa inyong mga tanom aron ang inyong kaparasan mamunga ug daghan.
12: Unya ang katawhan sa tanang kanasoran moingon nga bulahan kamo tungod kay ang inyong yuta mahimo man nga maayong dapit nga puy-an.
13: Nagsulti kamog daotan mahitungod kanako, matod sa Ginoo . Apan miingon kamo, Unsa bay among gisulti batok kanimo?
14: Miingon kamo, Walay kapuslanan ang pag-alagad sa Dios. Unsay kapuslanan sa atong pagtuman sa iyang mga sugo o sa pagpakita ngadto sa Ginoo nga Labing Gamhanan nga nasubo kita sa atong gibuhat?
15: Sumala sa atong nakita, ang mga mapahitas-on mao hinuon ang nabulahan. Wala lamang mouswag ang daotan kondili gihagit pa nila ang Dios pinaagi sa pagbuhat ug daotan ug wala sila maunsa.
16: Unya ang katawhan nga may kahadlok sa Ginoo nagsultihanay ug ang Ginoo namati kanila. Sa atubangan niya may usa ka basahon diin nasulat ang mga ngalan niadtong may kahadlok ug may pagtahod sa Ginoo .
17: Sila mahimong akoa gayod, nag-ingon ang Ginoo nga Labing Gamhanan. Sa adlaw nga buhaton ko kini, maako na gayod sila. Kaluy-an ko sila sama sa amahan nga maluoy sa anak nga nag-alagad kaniya.
18: Makita ninyo ang kalainan sa matarong ug sa daotan ug sa nag-alagad kanako ug sa wala mag-alagad kanako.