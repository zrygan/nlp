1: Pamati kay nagtawag ang Kaalam;
: nagpabati sa iyang tingog ang kahibalo.
2: Anaa siya nagtindog sa kabungtoran
: daplin sa dalan ug sa mga agianan.
3: Sa ganghaan sa siyudad,
: duol sa mga pultahan anaa siya magtawag
4: O katawhan, nagsangpit ako kaninyo;
: gitawag ko kamong tanan.
5: O kamong mga walay kasinatian,
: paningkamot nga mahamtong kamo!
: O kamong mga buangbuang, paminaw kamo!
6: Paminawa ang lantip kong mga pulong;
: kamatuoran lamang ang akong isulti;
7: matuod gayod ang akong ipahayag
: kay dili ko gustog bakak.
8: Matuod ang tanan nga akong isulti,
: walay bakak o limbong.
9: Sa tawo nga maayog panabot, tin-aw kini;
: sa tawo nga daghag nahibaloan tataw kining tanan.
10: Palabiha ang akong pagtulon-an kay sa plata,
: ug ang kahibalo kay sa labing maayong bulawan.
11: Ako ang Kaalam, mas maayo kay sa mga alahas;
: walay bisan unsa nga imong pangandoyon
: nga ikatandi sa akong kabililhon ug kaanindot.
12: Ako ang Kaalam ug lalom akog panabot,
: may kahibalo ako ug may hait nga panabot.
13: Ang pagbaton ug kahadlok ug pagtahod sa Ginoo maoy pagdumot sa daotan;
: gidumtan ko ang pagpagarbo ug pagkamapahitas-on,
: ang mga paaging hiwi ug malimbongong mga pulong.
14: May panghunahuna ako ug may hustong kaalam.
: May panabot ako ug kalig-on.
15: Tabangan nako sa pagmando ang mga hari
: ug ang mga pangulo sa paghimog maayong mga balaod.
16: Uban sa akong tabang
: ang mga pangulo ug mga hari nagmando sa katawhan.
17: Gihigugma ko ang nahigugma kanako;
: ang nangita kanako makakaplag kanako.
18: Makahatag akog mga bahandi,
: dungog, kauswagan ug kalamposan.
19: Ang makuha mo gikan kanako
: mas maayo pa gayod kay sa labing putling bulawan
: ug mas maayo pa kay sa plata nga labing lunsay.
20: Gisubay ko ang dalan sa katarong,
: gisunod ko ang mga dalan sa hustisya;
21: gihimo nakong dato ang nahigugma kanako,
: ug gipuno ko sa mga bahandi ang ilang panimalay.
22: Una ako sa tanang mga gibuhat sa Ginoo ,
: ang una sa iyang mga gimugna.
23: Gibuhat ako niya sa sinugdan pa gayod,
: sa wala pa buhata ang kalibotan.
24: Nahimugso ako sa wala pay mga lawod,
: sa wala pay mga tubod sa tubig.
25: Diha na ako sa wala pa ang kabukiran ug kabungtoran,
26: sa wala pa buhata sa Dios ang kalibotan ug ang mga kaumahan
: bisan gani sa wala pay yuta.
27: Didto na ako sa pagpahimutang niya sa langit,
: sa paghikyad niya sa gitagboan sa langit ug sa yuta latas sa kadagatan,
28: sa pagpahimutang niya sa mga panganod sa langit,
: sa pagpabuhagay niya sa mga tuboran sa kalawran,
29: ug sa pagsugo niya sa mga tubig sa dagat
: sa dili paglapas sa ilang utlanan.
: Didto na ako sa pagbutang niya sa sukaranan sa kalibotan.
30: Tupad ako niya sama sa usa ka arkitekto,
: ako ang iyang kalipay sa matag adlaw;
: malipayon ako kanunay uban kaniya
31: malipayon ako uban sa kalibotan ug sa katawhan.
32: Karon, mga anak, pamatia ako.
: Buhata ang ipabuhat ko kaninyo ug magmalipayon kamo.
33: Patalinghogi ang itudlo ko kaninyo;
: pagmaalamon kamo ug ayaw kini isalikway.
34: Magmalipayon ang tawo nga mamati kanako
: ang tawo nga sa matag adlaw anaa sa akong pultahan
: naghulat sa ganghaan sa akong balay.
35: Ang makakaplag kanako makaangkon sa kinabuhi
: ug kahimut-an siya sa Ginoo .
36: Apan ang wala makakaplag kanako, nagdaot sa iyang kaugalingon;
: ang nagsalikway kanako nahigugma sa kamatayon.