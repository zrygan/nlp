1: Unya ang tibuok katilingban naninggit ug niadtong gabhiona nanghilak sila sa kaguol.
2: Ug ang tanang katawhan sa Israel nagmulo batok kang Moises ug kang Aaron. Sila miingon, Maayo pa untag nangamatay kami sa Ehipto! O nangamatay ba hinuon kami niining kamingawan!
3: Nganong dad-on man kita sa Ginoo nianang yutaa? Aron ba lamang mangamatay sa espada? Ang among mga asawa ug gagmayng mga anak mahimong bihagonon. Dili ba mas maayo pa nga mamalik na lamang kita sa Ehipto?
4: Ug nag-ingnanay sila, Magpili kitag pangulo ug mamalik kita sa Ehipto.
5: Unya si Moises ug si Aaron nanghapa atubangan sa tibuok katilingban sa Israel.
6: Ug si Josue nga anak ni Nun ug si Caleb nga anak ni Jefone, ang mga tawo nga mikuyog sa pagsusi sa yuta, migisi sa ilang mga bisti tungod sa kaguol.
7: Ug miingon sila sa tibuok katilingban sa Israel, Ang yuta nga among gisusi maayo kaayo nga yuta.
8: Kon nahimuot kanato ang Ginoo , dad-on kita niya niadtong yuta nga tabunok kaayo ug itugyan niya kini kanato.
9: Ayaw lamang kamo pagsukol sa Ginoo ug ayaw kahadlok sa katawhan sa maong yuta kay sayon ra nato silang buntogon. Mahanaw kanila ang ilang panalipod kay ubanan man kita sa Ginoo busa dili kita angay nga mahadlok kanila.
10: Apan buot sa katawhan nga batoon sila. Unya ang himaya sa Ginoo mipakita sa tanang katawhan sa Israel didto sa Tolda nga Tagboanan.
11: Ug ang Ginoo miingon kang Moises, Kanus-a ba kining mga tawhana mohunong sa pagdumili sa pagtuo kanako? Dili ba gayod sila motuo kanako bisan pa sa tanang milagro nga akong gihimo sa ilang taliwala?
12: Ipahamtang ko kanila ang kamatay ug puohon ko sila apan himoon ko ikaw nga usa ka nasod nga mas dako ug mas gamhanan pa kay kanila.
13: Apan si Moises miingon sa Ginoo , Unya unsa may ikasulti sa mga Ehiptohanon kon makabalita sila niini nga gikuha mo man sila gikan sa ilang taliwala?
14: Ug unsa may mahitabo kon suginlan nila ang mga molupyo niining yutaa? Nakabalita sila nga ikaw, O Ginoo , anaa man sa taliwala sa imong katawhan kay ikaw, O Ginoo , makita man gayod nila. Ang imong panganod mopundo sa ibabaw nila ug mag-una ka kanila pinaagi sa panganod panahon sa adlaw ug sa kalayo panahon sa kagabhion.
15: Kon hutdon mo karon ug pamatay kining katawhan, ang kanasoran nga nakabalita sa imong kabantog moingon,
16: Tungod kay ang Ginoo wala makahimo pagdala niining katawhan ngadto sa yuta nga iyang gisaad nga ihatag kanila, gipamatay na lamang niya sila didto sa kamingawan.
17: Ug karon nag-ampo ako kanimo nga ipakita mo ang imong dakong gahom, O Ginoo , sama sa imong gisaad sa dihang miingon ka,
18: Dili ako daling masuko ug naghingapin ang akong gugmang walay paglubad; mopasaylo ako sa kalapasan ug kasal-anan apan dili ko pasayloon ang mga nakasala. Silotan nako ang mga anak tungod sa kalapasan sa mga ginikanan hangtod sa ikatulo ug ikaupat nga kaliwatan.
19: Pasayloa ang kasal-anan niining katawhan, nangaliyupo ako kanimo sumala sa kadak-on sa imong gugmang walay paglubad ug sama sa imong pagpasaylo niining maong katawhan sukad pa sa Ehipto hangtod karon.
20: Unya ang Ginoo miingon, Gipasaylo ko sila sumala sa imong gihangyo.
21: Apan sa pagkatinuod, tungod kay buhi ako ug ang tibuok kalibotan napuno man sa akong himaya,
22: walay mahabiling buhi niining mga tawhana ug makasulod niadtong yutaa. Nakakita sila sa akong himaya ug sa mga milagro nga akong gihimo didto sa Ehipto ug sa kamingawan apan gisulayan gihapon nila ako sa ikanapulo na ka higayon ug wala sila mamati sa akong tingog.
23: Walay usa kanila nga makakita sa yuta nga gisaad ko nga ihatag sa ilang katigulangan. Wala gayod kanila nga nagsalikway kanako ang makasulod niini.
24: Apan ang akong alagad nga si Caleb dad-on ko sa yuta nga iyang giadtoan ug makapanag-iya niini ang iyang mga kaliwat tungod kay nagbaton man siyag lahi nga espiritu ug misunod kanako sa hingpit.
25: Tungod kay ang mga Amalekanhon ug ang mga Canaanhon anaa man magpuyo sa mga walog, balik kamo ugma ngadto sa kamingawan paingon sa Dagat sa Acaba.
26: Ang Ginoo miingon kang Moises ug kang Aaron,
27: Kanus-a ba mohunong pagbagulbol batok kanako kining daotan nga katawhan? Nabati ko ang mga mulo sa mga Israelita batok kanako.
28: Sultihi sila nga nag-ingon si Yaweh, Ingon nga ako buhi, ipanumpa ko nga buhaton ko kaninyo ang inyong gipangayo.
29: Ang inyong patayng lawas mahibilin dinhi sa kamingawan. Ang matag usa kaninyo nga nagpanuigon ug 20 ka tuig ug pataas nga nagbagulbol batok kanako dili makasulod niadtong yutaa.
30: Walay usa kanila nga makaadto sa yuta nga gisaad ko nga papuy-an gawas kang Caleb nga anak ni Jefone ug kang Josue nga anak ni Nun.
31: Apan maoy paadtoon ko ang inyong gagmayng mga anak nga giingon ninyo nga mahimong bihagonon ug silay makapahimulos sa yuta nga inyong gitamay.
32: Apan kamo, ang inyong patayng lawas mahibilin sa kamingawan.
33: Ug ang inyong mga anak mahimong magbalantay sa karnero dinhi sa kamingawan sulod sa 40 ka tuig ug mag-antos sila tungod sa inyong pagkawalay pagtuo hangtod nga ang kataposan kaninyo mamatay dinhi sa kamingawan.
34: Sumala sa gidugayon sa inyong pagpangespiya niadtong yutaa nga 40 ka adlaw, 40 usab ka tuig nga mag-antos kamo sa inyong kasal-anan. Sa ato pa, usa ka tuig alang sa matag adlaw ug sa ingon masayran ninyo unsay kahulogan kon ako batok kaninyo!
35: Ako, ang Ginoo , maoy nagsulti niini. Sa walay duhaduha buhaton ko kini niining daotan nga katawhan nga nagkatigom batok kanako. Matapos sila dinhi sa kamingawan ug dinhi sila mamatay.
36: Ang mga tawo nga gisugo ni Moises aron pagsusi sa yuta mibalik ug nagdalag bakak nga taho bahin sa yuta nga maoy nakaaghat sa katawhan sa pagbagulbol.
37: Kadtong mga tawhana nga nagdala ug daotan nga balita bahin sa yuta nangamatay atubangan sa Ginoo pinaagi sa sakit.
38: Apan sa mga miadto aron pagsusi sa yuta, si Josue ug si Caleb ra ang wala mamatay.
39: Gisugilon ni Moises kining maong balita ngadto sa tanang Israelita ug nagbasol sila pag-ayo sa ilang gihimo.
40: Ug sayo sa buntag namangon sila ug nanungas sa kabungtoran. Miingon sila, Ania kami dinhi andam sa pag-adto sa dapit nga gisaad sa Ginoo ! Among giila nga nakasala kami!
41: Apan si Moises miingon, Nganong gilapas na man usab ninyo karon ang sugo sa Ginoo ? Dili gayod kamo molampos.
42: Ayaw kamo pagsulong kay pildihon gayod kamo sa inyong mga kaaway kay dili man kamo ubanan sa Ginoo .
43: Kay didto ang mga Amalekanhon ug ang mga Canaanhon makig-away kaninyo ug mangamatay kamo sa ilang espada kay wala na man kamo mosunod sa Ginoo . Busa ang Ginoo dili mouban kaninyo.
44: Apan nangahas gayod sila pagtungas sa kabungtoran bisan pa kon ang Sudlanan nga gibutangan sa Kasabotan wala kanila ug si Moises wala usab mouban kanila.
45: Unya nanglugsong ang mga Amalekanhon ug ang mga Canaanhon nga nagpuyo sa kabungtoran ug gipildi nila ang mga Israelita ug gigukod hangtod sa Horma.