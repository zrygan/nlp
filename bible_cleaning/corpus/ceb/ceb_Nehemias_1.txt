1: Mao kini ang mga nabuhat ni Nehemias nga anak ni Hacalias.
: Sa bulan sa Kisleb, sa ika-20 nga tuig sa paghari ni Artaxerxes, samtang didto ako sa Susa, ang ulohang siyudad,
2: si Hanani nga usa sa akong mga igsoon miabot uban sa pipila ka tawo gikan sa Juda. Gipangutana ko sila bahin sa mga Judio nga nahiuli gikan sa pagkabihag ug bahin sa Jerusalem.
3: Sila mitubag kanako nga kadtong nahiuli gikan sa pagkabihag nagkalisodlisod ug gibiaybiay. Guba gihapon ang kota ug ang mga ganghaan sa siyudad sa Jerusalem sukad sa pagsunog niini.
4: Sa pagkadungog ko niini, milingkod ako ug mihilak ug nagbangotan ako sa pipila ka adlaw. Nagpadayon ako sa pagpuasa ug sa pag-ampo ngadto sa Dios.
5: Miingon ako, O Ginoo nga Dios nga anaa sa langit, gamhanan ka ug Dios ka nga gikahadlokan. Matinumanon ka gayod sa kasabotan ug nahigugma niadtong nahigugma kanimo ug nagtuman sa imong kasugoan.
6: Tan-awa ako ug patalinghogi ang pag-ampo nga sa adlaw ug gabii gihimo niining imong alagad alang sa imong mga alagad, ang katawhan sa Israel. Pasayloa intawon kami sa among mga sala kanimo. Ako ug ang akong mga katigulangan nakasala.
7: Daotan kamig mga binuhatan ug wala namo tumana ang mga sugo nga gihatag mo kanamo pinaagi sa imong alagad nga si Moises.
8: Hinumdomi ang imong giingon kaniya, Kon dili kamo magmatinumanon, patibulaagon ko kamo ngadto sa ubang katawhan.
9: Apan kon mobalik kamo kanako ug tumanon ninyo ang akong mga sugo, bisan pag magkatibulaag kamo ngadto sa layo kaayong mga dapit, tigumon ko kamo ug dad-on ngadto sa dapit nga akong gipili diin adto kamo magsimba kanako.
10: Imo silang mga alagad ug katawhan nga imong giluwas pinaagi sa imong gahom.
11: O Ginoo, pamatia ang pag-ampo niining imong alagad ug sa uban mong mga alagad nga nagpasidungog kanimo. Itugot nga magmalampuson ako niining adlawa ug hinaot unta nga kahimut-an ako sa hari.
: Niining higayona ako maoy tigtagay ug bino sa hari.