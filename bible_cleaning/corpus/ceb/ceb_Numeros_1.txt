1: Sa unang adlaw sa ikaduhang bulan sa ikaduhang tuig sukad ang mga Israelita migawas sa Ehipto, misulti ang Ginoo kang Moises didto sa kamingawan sa Sinai sulod sa Tolda nga Tagboanan. Ang Ginoo miingon,
2: Ipha sa tinagsa ang tanang mga lalaki nga Israelita ug ilista ang ilang mga ngalan sumala sa banay diin sila mahisakop.
3: Ang ilista mao kadtong nagpanuigon ug 20 ug pataas nga mahimong makaapil sa gubat. Ikaw ug si Aaron maoy mag-ihap kanila.
4: Kinahanglan adunay usa ka tawo gikan sa matag banay sa Israel nga motabang kaninyo pag-ihap.
516: Mao kini ang mga pangulo sa ilang banay nga nangapili gikan sa kabanayan alang sa maong buhat
: sa banay ni Ruben, si Elisur nga anak ni Sedeur;
: sa banay ni Simeon, si Selumiel nga anak ni Surisadai;
: sa banay ni Juda, si Nahason nga anak ni Aminadab;
: sa banay ni Isacar, si Natanael nga anak ni Suar;
: sa banay ni Zabulon, si Eliab nga anak ni Helon.
: Sa mga anak ni Jose
: sa banay ni Efraim, si Elisama nga anak ni Amihud
: ug sa banay ni Manases, si Gamaliel nga anak ni Pedasur.
: Sa banay ni Benjamin, si Abidan nga anak ni Gideon;
: sa banay ni Dan, si Ahieser nga anak ni Amisadai;
: sa banay ni Aser, si Pagiel nga anak ni Ocran;
: sa banay ni Gad, si Eliasaf nga anak ni Deuel;
: ug sa banay ni Neftali, si Ahira nga anak ni Enan.
17: Gidala ni Moises ug ni Aaron kining mga tawhana
18: ug sa unang adlaw sa ikaduhang bulan gipatigom nila ang tanang Israelita. Gilista sila sumala sa ilang pamilya ug kagikan. Ang tanang gilista nagpanuigon gikan sa 20 ug pataas
19: sumala sa gisugo sa Ginoo kang Moises. Busa giihap sila ni Moises didto sa kamingawan sa Sinai.
2046: Ang mga lalaki nga nagpanuigon ug 20 ug pataas nga mahimong makaapil sa gubat giihap sumala sa ilang tagsatagsa ka pamilya sugod sa banay ni Ruben nga mao ang kamagulangan ni Jacob. Ang ilang gidaghanon mao ang mosunod
: sa banay ni Ruben, 46,500;
: sa banay ni Simeon, 59,300;
: sa banay ni Gad, 45,650;
: sa banay ni Juda, 74,600;
: sa banay ni Isacar, 54,400;
: sa banay ni Zabulon, 57,400;
: sa banay ni Efraim, 40,500;
: sa banay ni Manases, 32,200;
: sa banay ni Benjamin, 35,400;
: sa banay ni Dan, 62,700;
: sa banay ni Aser, 41,500 ug
: sa banay ni Neftali, 53,400.
: Ang tanan miabot ug 603,550 ka lalaki.
47: Ang mga Levita wala ilakip pag-ihap
48: kay ang Ginoo miingon man kang Moises,
49: Ayaw ilakip pag-ihap ang banay ni Levi.
50: Sila maoy tugyani sa pagbantay sa Tolda nga gibutangan sa Kasabotan ug sa mga kasangkapan niini ug sa tanan nga anaa sa Tolda. Sila ang padad-a sa Tolda ug sa tanang kasangkapan niini. Kinahanglan atimanon nila kini ug magkampo sila libot sa Tolda.
51: Kon dad-on na gani ang Tolda, ang mga Levita maoy mohipos niini. Ug kon patindogon na kini, ang mga Levita usab ang mopatindog niini. Kon adunay lain nga moduol niini gawas kanila, kinahanglan patyon ang maong tawo.
52: Busa kinahanglan nga magtolda ang mga Israelita sumala sa ilang pundok ug sa ilang bandila.
53: Apan ang mga Levita anha magkampo libot sa Tolda nga gibutangan sa Kasabotan aron dili masuko ang Ginoo sa katawhan sa Israel. Ang mga Levita maoy mag-atiman sa Tolda nga gibutangan sa Kasabotan.
54: Gibuhat kini sa katawhan sa Israel sumala sa tanan nga gisugo sa Ginoo kang Moises.