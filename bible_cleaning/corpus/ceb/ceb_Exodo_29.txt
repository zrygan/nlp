1: Mao kini ang himoon mo kang Aaron ug sa iyang mga anak: ihalad sila aron mag-alagad kanako ingon nga mga pari. Pagdalag toriyo nga baka ug duha ka laking karnero nga walay tatsa.
2: Pagdala usab ug pipila ka pan nga walay patubo nga gisagolag lana, pan nga walay patubo ug walay sagol nga lana ug pan nga walay patubo nga tab-ang nga gidihog sa lana. Himoa kini gikan sa pino nga harina sa trigo.
3: Ibutang kini sa usa ka basket ug ihalad kini kanako inighalad mo sa toriyo nga baka ug duha ka laking karnero.
4: Dad-a si Aaron ug ang iyang mga anak nga lalaki ngadto sa ganghaan sa Tolda nga Tagboanan ug ligoa sila.
5: Dad-a ang mga bisti ug isul-ob kang Aaron ang kamisadentro ug ang sotana nga paibabwan sa epod ug ang tabon sa dughan ni Aaron ug baksi siya.
6: Purongi siya ug ipatapot sa purong ang sagradong ilhanan sa pagkahinalad.
7: Unya dad-a ang lana nga igdidihog ug dihogi siya niini.
8: Dad-a usab ang iyang mga anak nga lalaki ug bistihi sila,
9: baksi ug kaloi. Mahimo silang pari pinaagi sa akong walay kataposang kasugoan. Ordinahi si Aaron ug ang iyang mga anak sa ingon niini nga paagi.
10: Dad-a ang toriyo nga baka sa atubangan sa Tolda nga Tagboanan. Ipatapion ang mga kamot ni Aaron ug sa iyang mga anak diha sa ulo sa baka.
11: Ihawa ang toro didto sa atubangan sa Ginoo , sa ganghaan sa maong Tolda.
12: Unya pagdalag dugo sa toro ug pinaagi sa imong tudlo hidhirig dugo ang mga sungaysungay sa halaran. Unya ibubo ang nahibiling dugo diha sa sukaranan sa halaran.
13: Kuhaa ang tanang tambok nga nagputos sa mga bahin sulod sa lawas, ang labing maayong bahin sa atay, ang duha ka rinyon lakip ang mga tambok nga anaa niini. Sunoga kining tanan ingon nga halad diha sa halaran.
14: Apan ang unod, ang panit ug ang mga sulod sa ginhawaan sunoga didto sa gawas sa kampo. Usa kini ka halad aron pagwagtang sa sala sa mga pari.
15: Unya kuhaa ang usa ka laking karnero ug ipatapion ang kamot ni Aaron ug sa iyang mga anak sa ulo niini.
16: Ihawa kini. Kuhaa ang dugo niini ug isablig sa tanang kilid sa halaran.
17: Hiwahiwaa ang karnero ug hugasi ang mga bahin sa sulod sa lawas ug ang mga tiil niini ug pundoka kini lakip ang ulo.
18: Sunoga ang tibuok karnero diha sa halaran ingon nga halad. Usa kini ka halad nga sunogon alang kanako ug may kahumot nga makapahimuot kanako.
19: Unya kuhaa ang laing torong karnero ug ipatapion ang mga kamot ni Aaron ug sa iyang mga anak sa ulo niini.
20: Ihawa kini. Pagkuhag dugo niini ug ihidhid sa tuong dalunggan ni Aaron ug sa iyang mga anak, sa kumagko sa ilang tuong kamot ug sa kumagko sa ilang tuong tiil. Isablig ang nahibiling dugo diha sa tanang kiliran sa halaran.
21: Pagkuha ug dugo ug lana nga igdidihog nga anaa sa halaran ug iwisik kini kang Aaron ug sa iyang mga bisti ingon man sa iyang mga anak ug sa ilang mga bisti. Ihalad si Aaron ug ang iyang mga anak ingon man ang ilang mga bisti.
22: Kuhai sa tambok ang karnero, ang tambok nga ikog, ang tambok nga nagputos sa mga bahin sa sulod sa ginhawaan, ang labing maayong bahin sa atay, ang duha ka rinyon uban sa tambok nga anaa niini ug ang tuong paa kay mao kini ang karnero nga ighahalad.
23: Pagkuha ug usa ka buok pan nga minasag lana ug usa ka pan nga dili minasag lana ug usa ka nipis nga torta gikan sa basket sa pan nga walay patubo nga gihalad kanako.
24: Ibutang kining tanang pagkaon diha sa mga kamot ni Aaron ug sa iyang mga anak aron iisa nila kini ingon nga halad ngari kanako.
25: Unya kuhaa ang pagkaon gikan kanila ug sunoga kini diha sa halaran ibabaw sa halad nga gisunog na aron nga may kahumot nga makapahimuot kanako. Usa kini ka halad nga sunogon alang kanako.
26: Kuhaa ang dughan sa karnero nga gigamit sa pag-ordinar kang Aaron ug ihalad kini pinaagi sa pag-isa niini ingon nga halad nganhi kanako. Kining partiha sa mananap maoy imong bahin.
27: Gikan sa karnero nga gigamit sa pag-ordinar kang Aaron ug sa iyang mga anak, ihalad mo ang dughan sa mananap pinaagi sa pag-isa niini ingon nga halad alang kanako. Ang paa gigahin usab alang sa mga pari.
28: Pinaagi sa akong walay kataposan nga sugo, kining bahina sa mga mananap iya ni Aaron ug sa iyang mga anak ingon nga gasa nga gikinahanglan gikan sa katawhan sa Israel. Bahin kini nga gigahin alang sa mga pari, nga gihatag sa katawhan sa Israel gikan sa ilang halad sa pakigdait. Mao kini ang ilang gasa kanako.
29: Inigkamatay ni Aaron, ang iyang mga anak maoy manunod sa iyang sagradong mga bisti nga maoy ilang gamiton kon dihogan ug ordinahan sila.
30: Ang anak ni Aaron nga mopuli kaniya pagkapari magsul-ob niini sulod sa pito ka adlaw inigsulod niya sa Tolda nga Tagboanan aron pag-alagad diha sa Dapit nga Balaan.
31: Dad-a ang karnero nga gigamit sa ordinasyon ni Aaron ug sa iyang mga anak ug lat-i ang unod niini diha sa sagradong dapit.
32: Sa ganghaan sa Tolda nga Tagboanan kinahanglang kan-on ni Aaron ug sa iyang mga anak ang unod sa karnero ug ang pan nga diha sa basket.
33: Kan-on nila ang tanan nga gigamit alang sa kapasayloan sa ilang sala sa dihang giordinahan ug gihalad sila. Mga pari lamang ang makakaon niini kay balaan man kini.
34: Kon may karne o pan nga dili mahurot pagkabuntag, kinahanglan sunogon kini. Ayaw kini kan-a kay balaan man.
35: Himoa kini kang Aaron ug sa iyang mga anak sumala gayod sa gisugo ko kanimo. Himoa ang pag-ordinar kanila sulod sa pito ka adlaw.
36: Matag adlaw niini kinahanglan maghalad ka ug usa ka torong baka ingon nga halad alang sa kapasayloan sa sala. Pinaagi sa paghimog halad alang sa sala, giwagtang mo ang sala gikan sa halaran. Unya dihogi ang halaran ug ihalad kini.
37: Sulod sa pito ka adlaw paghimog mga halad alang sa pagputli sa halaran ug ihalad kini. Unya ang halaran mabalaan pag-ayo ug bisan kinsa ang makahikap niini mahimong balaan.
38: Mao kini ang kinahanglang ihalad mo diha sa halaran matag adlaw sa tanang panahon: duha ka nating karnero nga usa ka tuig ang kagulangon.
39: Maghalad kag usa ka nating karnero sa buntag ug usa usab sa gabii.
40: Uban sa unang karnero kinahanglan maghalad ka usab ug usa ka kilo sa pinong harina sa trigo nga gisagolag usa ka litro sa lunsayng lana. Pagbubo usab ug usa ka litro nga bino ingon nga halad nga ilimnon.
41: Ihalad ang ikaduhang karnero sa pagkagabii. Kinahanglan nga ihalad mo kini sama sa imong gibuhat sa buntag uban sa halad nga pagkaon ug ilimnon aron mahimo kining halad. Halad kini nga sunogon aron maghatag ug kahumot nga makapahimuot kanako.
42: Kining halad nga sunogon kinahanglan himoon sa tanan ninyong kaliwatan ug sa tanang panahon diha sa ganghaan sa Tolda nga Tagboanan sa akong atubangan. Mao kana ang dapit diin makigtagbo ako sa akong katawhan ug makigsulti kanimo.
43: Didto makigtagbo ako sa katawhan sa Israel ug ang dapit mahimong balaan pinaagi sa akong himaya.
44: Himoon kong balaan ang Tolda nga Tagboanan ingon man ang halaran ug ihalad ko si Aaron ug ang iyang mga anak aron mag-alagad sila kanako ingon nga mga pari.
45: Magpuyo ako taliwala sa katawhan sa Israel ug ako mahimong ilang Dios.
46: Masayod sila nga ako mao ang Ginoo nga ilang Dios nga nagkuha kanila gikan sa Ehipto aron magpuyo ako sa ilang taliwala. Ako mao ang Ginoo nga ilang Dios.