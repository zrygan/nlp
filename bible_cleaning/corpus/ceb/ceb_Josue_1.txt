1: Human mamatay ang sulugoon sa Ginoo nga si Moises, ang iyang katabang nga si Josue nga anak ni Nun giingnan sa Ginoo ,
2: Patay na si Moises nga akong alagad. Busa ikaw ug ang tanang katawhan sa Israel, pangandam kamo sa pagtabok sa Suba sa Jordan ug lakaw ngadto sa yuta nga gihatag ko kaninyo.
3: Sumala sa giingon ko kang Moises, gihatag ko kaninyo ang tanang yuta nga inyong pagaagian.
4: Ang mga utlanan sa mga yuta ninyo magsukad sa kamingawan sa habagatan hangtod sa kabukiran sa Lebanon sa amihanan ug gikan sa dakong Suba sa Eufrates ug sa kayutaan sa mga Hitihanon sa silangan hangtod sa Dagat sa Mediteraneo.
5: Walay makabuntog kanimo sa tibuok mong kinabuhi. Mag-uban ako kanimo ingon sa pag-uban ko kang Moises ug dili ko gayod ikaw pakyason o biyaan.
6: Lig-ona ang imong kaugalingon ug pagmaisog kay mangulo ka niining katawhan sa pag-ilog niining yutaa nga akong gisaad nga ihatag sa ilang mga katigulangan.
7: Apan lig-ona ang imong kaugalingon ug ayaw pagtalaw. Pagkinabuhi subay sa tibuok Balaod nga gihatag kanimo ni Moises nga akong alagad. Ayaw isalikway ang bisan unsang bahin niini ug molampos ka bisan asa ka.
8: Ayaw gayod kalimti ang basahon sa Balaod. Kinahanglan nga tun-an mo kini adlaw ug gabii ug pagkinabuhi sumala sa tanang nahasulat niini ug magmauswagon ka.
9: Hinumdomi ang akong sugo nga magmalig-on ka ug magmaisogon! Ayaw kahadlok o kaluya tungod kay ako, ang Ginoo nga imong Dios, mag-uban kanimo bisan asa ka.
10: Unya gimandoan ni Josue ang mga pangulo sa katawhan,
11: Suroya ninyo ang kampo ug sultihi ang katawhan, Pangandam kamo sa inyong mga dad-onon kay tulo ka adlaw gikan karon manabok kamo sa Suba sa Jordan aron pag-angkon sa yuta nga gihatag kaninyo sa Ginoo nga inyong Dios.
12: Giingnan ni Josue ang mga banay ni Ruben ug ni Gad ug ang katunga sa banay ni Manases,
13: Hinumdomi ang gisulti kaninyo ni Moises nga alagad sa Ginoo nga kining yutaa ihatag kaninyo sa Ginoo nga inyong Dios ingon nga inyong puloy-anan.
14: Ang inyong mga asawa, mga kabataan ug mga kahayopan magpabilin sa yuta nga gihatag ni Moises kaninyo dinhi sa silangang bahin sa Jordan. Apan ang mga sundalo ninyo mouna sa inyong isigka-Israelita pagtabok ngadto sa panggubatan aron pagtabang kanila sa pagpakiggubat
15: hangtod nga mapanag-iya nila ang yuta sa kasadpang bahin sa Jordan. Unya kon mapanag-iya na nila ang yuta nga gihatag kanila sa Ginoo nga inyong Dios, mamalik kamo ug mamuyo sa kaugalingon ninyong yuta dinhi sa silangang bahin sa Jordan nga gihatag kaninyo ni Moises nga alagad sa Ginoo .
16: Mitubag sila kang Josue, Buhaton namo ang tanan nga gisulti nimo kanamo ug moadto kami bisan asa kami nimo paadtoa.
17: Mosunod kami kanimo sama sa among pagsunod kanunay kang Moises ug mag-uban unta kanimo ang Ginoo ingon nga nag-uban siya kang Moises!
18: Patyon si bisan kinsa nga mosupak o dili motuman sa imong mga sugo. Lig-ona ang imong kaugalingon ug ayaw pagtalaw.