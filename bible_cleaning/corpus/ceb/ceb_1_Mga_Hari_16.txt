1: Gisugo sa Ginoo si Jehu, ang propeta nga anak ni Hanani sa pagsulti niini batok kang Baasa,
2: Gibayaw ko ikaw gikan sa abog sa yuta ug gihimo nga pangulo sa akong katawhan, ang Israel. Apan nagkinabuhi ka sama kang Jeroboam ug giangin mo sa pagpakasala ang akong katawhan ug gihagit mo ang akong kasuko.
3: Busa puohon ko ikaw ug ang imong banay sama sa akong gibuhat kang Jeroboam.
4: Bisan kinsa nga sakop sa imong banay nga mamatay diha sa siyudad kan-on sa mga iro ug ang mamatay sa kapatagan kan-on sa mga langgam.
5: Ang tanang nahimo ni Baasa, ang iyang nabuhat sa panggubatan, ang iyang pagkagamhanan nahisulat sa Kasaysayan sa mga Hari sa Israel .
6: Si Baasa namatay ug gilubong didto sa Tirza ug ang iyang anak nga si Ela maoy mipuli kaniya paghari.
7: Dugang pa niini, ang Ginoo nagsulti pinaagi kang propeta Jehu nga anak ni Hanani batok kang Baasa ug sa iyang banay tungod sa iyang mga sala. Nasuko kaniya ang Ginoo kay nagpakasala man siya sama kang Jeroboam ug tungod kay gipatay man niya ang banay ni Jeroboam.
8: Sa ika-26 nga tuig sa paghari ni Asa sa Juda, si Ela nga anak ni Baasa nagsugod paghari sa Israel didto sa Tirza ug naghari siya sulod sa duha ka tuig.
9: Apan naglarawg daotan batok kaniya ang iyang opisyal nga si Zimri nga pangulo sa katunga sa iyang mga karwahi. Samtang nahubog si Ela didto sa balay ni Arza nga maoy iyang gitugyanan sa pagdumala sa palasyo,
10: misulod si Zimri ug gipatay niya si Ela. Nahitabo kini sa ika-27 nga tuig sa paghari ni Asa sa Juda ug si Zimri maoy mipuli kang Ela sa paghari.
11: Sa pagsugod gayod niya paghari, gihurot niyag pamatay ang banay ni Baasa lakip ang iyang mga paryenti ug mga higala.
12: Gipuo ni Zimri ang tibuok banay ni Baasa sumala sa gisulti sa Ginoo pinaagi sa propeta nga si Jehu.
13: Nahitabo kini tungod sa mga sala ni Baasa ug sa iyang anak nga si Ela nga maoy nakadala sa Israel sa pagpakasala. Nahagit ang kasuko sa Ginoo , ang Dios sa Israel, tungod sa ilang pagsimba sa mga diosdios.
14: Ang tanang nabuhat ni Ela nahisulat sa Kasaysayan sa mga Hari sa Israel .
15: Sa ika-27 nga tuig sa paghari ni Asa sa Juda, si Zimri naghari sa Israel sulod sa pito ka adlaw didto sa Tirza. Niining higayona gilibotan sa kasundalohan sa Israel ang siyudad sa Gibeton nga iya sa mga Filistihanon
16: ug ang mga kasundalohan nga nagkampo nakabalita nga gibudhian ug gipatay ni Zimri ang hari. Busa niadtong adlawa didto sa kampo, gihimo nilang hari sa Israel si Omri nga pangulo sa kasundalohan sa Israel.
17: Unya si Omri, kauban sa kasundalohan sa Israel, mibiya sa Gibeton ug gisulong nila ang Tirza.
18: Ug sa pagkakita ni Zimri nga nakuha na ang siyudad, miadto siya sa palasyo ug naghikog pinaagi sa pagsunog niini.
19: Nahitabo kini tungod sa iyang mga sala ug sama kang Jeroboam, giangin niya ang Israel sa pagpakasala.
20: Ang tanang nabuhat ni Zimri lakip ang daotang laraw nga iyang nahimo nahisulat sa Kasaysayan sa mga Hari sa Israel .
21: Unya ang katawhan sa Israel nabahin sa duha: ang katunga misunod kang Tebni nga anak ni Ginat aron nga himoon siyang hari ug ang laing katunga misunod kang Omri.
22: Apan ang katawhan nga misunod kang Omri mibuntog sa katawhan nga misunod kang Tebni. Namatay si Tebni ug si Omri maoy nahimong hari.
23: Sa ika-31 nga tuig sa paghari ni Asa sa Juda, si Omri misugod paghari sa Israel ug naghari siya sulod sa 12 ka tuig. Unom ka tuig ang iyang paghari didto sa Tirza.
24: Unya gipalit niya ang bungtod sa Samaria gikan kang Semer sa kantidad nga 68 ka kilo nga plata. Naghimog kota si Omri sa maong bungtod ug nagtukod ug usa ka lungsod didto ug ginganlan niya kinig Samaria agig pasidungog kang Semer nga maoy tag-iya niini kaniadto.
25: Si Omri labaw pa kadaotan kay sa tanang hari nga nahiuna kaniya
26: kay gisunod man niya ang matang sa pagkinabuhi ni Jeroboam. Gipangulohan niya ang Israel sa pagpakasala ug nahagit ang kasuko sa Ginoo , ang Dios sa Israel, tungod sa ilang pagsimba sa mga diosdios.
27: Ang tanang nabuhat ni Omri lakip ang iyang mga nahimo sa panggubatan nahisulat sa Kasaysayan sa mga Hari sa Israel .
28: Ug si Omri namatay ug gilubong didto sa Samaria ug si Ahab nga iyang anak maoy mipuli kaniya sa paghari.
29: Sa ika-38 nga tuig sa paghari ni Asa sa Juda, si Ahab nga anak ni Omri misugod sa paghari sa Israel didto sa Samaria ug naghari siya sulod sa 22 ka tuig.
30: Si Ahab labaw pa kadaotan kay sa mga hari nga nahiuna kaniya.
31: Gipakasayon lamang niya ang pagsunod sa mga buhat ni Jeroboam. Gipangasawa niya si Jezebel nga anak ni Etbaal nga hari sa Sidon ug miadto siya sa Sidon aron pag-alagad ug pagsimba kang Baal.
32: Nagtukod siyag halaran ug templo alang kang Baal didto sa Samaria.
33: Ug si Ahab nagtarok ug sagrado kunohayng haligi alang sa diosa nga si Asera. Si Ahab labaw pag nabuhat nga nakapasuko sa Ginoo kay sa tanang hari sa Israel nga nahiuna kaniya.
34: Samtang si Ahab maoy hari sa Israel, gitukod ni Hiel nga taga-Betel ang Jerico. Sumala sa gipasidaan sa Ginoo pinaagi kang Josue nga anak ni Nun, si Hiel namatyan sa iyang kamagulangang anak nga si Abiram tungod sa pagpahimutang niya sa sukaranan sa Jerico ug namatay ang iyang kamanghorang anak nga si Segub tungod sa pagtukod niya sa mga ganghaan.