1: Unya mitubag si Job
2: Dako kag natabang kanako
: ako nga kabos ug walay mahimo!
3: Maayo kaayo ang imong tambag,
: ug gipaambit nimo niining buangbuang ang imong kaalam!
4: Apan kinsa may nagpaluyo kanimo sa imong gisulti?
: Ug kinsa may nagdasig kanimo sa pagsulti sa ingon?
: Bildad
5: Ang mga kalag sa mga patay mikurog;
: ang mga nagpuyo sa tubig ubos sa yuta nangalisang pag-ayo.
6: Ang Seol dayag sa mga mata sa Dios;
: walay makasalipod sa Abaddon gikan sa iyang panan-aw.
7: Gihikyad sa Dios ang amihanang langit
: ug gibitay niya ang kalibotan sa kawanangan.
8: Gipuno niya sa tubig ang mga panganod
: ug gipugngan niya kini aron dili mabusbos sa kabug-at.
9: Gisalipdan niya sa panganod ang bulan.
10: Gilain niya ang kahayag gikan sa kangitngit
: pinaagi sa pagbutang ug lingin nga badlis sa kadagatan.
11: Kon iya nang tay-ogon ang mga haligi nga nagsagang sa langit,
: mangurog sila sa kalisang.
12: Pinaagi sa iyang gahom gibuntog niya ang dagat;
: ug pinaagi sa iyang kaalam, gilaglag niya ang higanteng mananap nga si Rahab.
13: Ang iyang gininhawa maoy nakatin-aw sa langit,
: ug ang iyang kamot maoy nakapatay sa higanteng mananap nga moikyas unta.
14: Apan kini tipik lamang sa iyang gahom,
: mga hinagawhaw lamang ang atong nabati bahin kaniya.
: Kinsa may nasayod kon unsa gayod kagamhanan ang Dios?