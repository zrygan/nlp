1: Giingnan ni Eliseo ang babayeng taga-Sunam nga may anak nga iyang gibanhaw, Lakaw ug dad-a ang imong banay bisag asa kay nag-ingon ang Ginoo nga may gutom nga moabot sa atong yuta ug molungtad kinig pito ka tuig.
2: Busa gisunod niya ang gisulti ni Eliseo ug milakaw siya kauban sa iyang banay ug mipuyo sa yuta sa mga Filistihanon sulod sa pito ka tuig.
3: Tapos sa pito ka tuig, miuli siya sa Israel. Unya miadto siya sa hari aron pagpakiluoy nga iuli kaniya ang iyang yuta ug balay.
4: Niining tungora nakigsulti ang hari kang Gihasi, ang sulugoon ni Eliseo, ug giingnan niya, Suginli ako bahin sa tanang dagkong butang nga nahimo ni Eliseo.
5: Samtang nagsugilon siya kon giunsa ni Eliseo pagbanhaw ang minatay, ang babaye nga maoy inahan sa gibanhaw nagpakiluoy sa hari nga iuli ang iyang yuta ug balay. Si Gihasi miingon, Kamahalan, ania ang babaye ug mao kini ang iyang anak nga gibanhaw ni Eliseo.
6: Sa pagpangutana sa hari kon tinuod ba kini, ang babaye mitando. Busa nagtudlo ang hari ug usa ka opisyal aron maoy mouli ngadto sa babaye sa tanan niyang butang ingon man ang tanang abot sa kaumahan niya sukad sa pagbiya niya sa yuta.
7: Si Eliseo miadto sa Damasco ug niining higayona si Benhadad nga hari sa Siria nasakit. Sa pagkahibalo sa hari nga atua si Eliseo,
8: si Hasael giingnan sa hari, Pagdalag gasa alang sa propeta sa Dios ug pinaagi kaniya pangutan-a ang Ginoo kon mamaayo pa ba ako niining sakita.
9: Gituman ni Hasael ang sugo sa hari ug nagdala siyag mga gasatanang matang sa mga butang ug produkto sa Damasco nga igong ikarga sa 40 ka kamelyo. Ug sa didto na siya sa atubangan ni Eliseo, gipangutana niya kon mamaayo pa ba ang hari.
10: Mitubag si Eliseo, Ingna ang hari nga mamaayo siya apan nagpadayag kanako ang Ginoo nga mamatay siya.
11: Unya gitutokan ni Eliseo si Hasael hangtod nga naulaw si Hasael. Unya mihilak si Eliseo.
12: Gipangutana siya ni Hasael, Nganong naghilak ka man?
: Si Eliseo mitubag, Kay nasayod man ako sa kadaot nga imong himoon sa katawhan sa Israel. Sunogon nimo ang ilang mga kota ug pamatyon ang ilang mga batan-on ug wataswatason ang ilang mga bata ug yasyasan ang mga mabdos.
13: Si Hasael miingon, Unsaon ko man paghimo niana nga wala man akoy gahom?
: Gitubag siya ni Eliseo, Gipahayag kanako sa Ginoo nga mahimo kang hari sa Siria.
14: Unya mibiya siya kang Eliseo ug mibalik sa hari. Ang hari nangutana kaniya, Unsa may giingon ni Eliseo?
: Mitubag si Hasael, Giingnan ako niya nga mamaayo ka!
15: Apan pagkaugma, nagkuha siyag habol ug iya kining gituslob sa tubig ug gitabon niya sa nawong sa hari ug namatay ang hari. Ug si Hasael maoy mipuli kaniya paghari.
16: Sa ikalima nga tuig sa paghari sa anak ni Ahab nga si Joram didto sa Israel, si Jehoram nga anak ni Josafat misugod usab paghari sa Juda.
17: Nagpanuigon siyag 32 sa dihang nahimo siyang hari ug naghari siya sa Jerusalem sulod sa walo ka tuig.
18: Gisunod niya ang mga binuhatan sa mga hari sa Israel ingon sa gibuhat sa banay ni Ahab kay anak man ni Ahab ang iyang asawa. Gibuhat niya ang daotan atubangan sa Ginoo .
19: Apan wala laglaga sa Ginoo ang Juda tungod sa iyang gisaad kang David nga dili siya kabsag kaliwat nga maghari.
20: Sa panahon sa paghari ni Jehoram, mialsa ang Edomea batok sa Juda ug nagpili silag kaugalingon nilang hari.
21: Unya misulong si Jehoram sa Sair dala ang iyang mga karwahi apan gilibotan sila sa kasundalohang taga-Edomea. Sa pagkagabii, giataki nila ang mga taga-Edomea ug nakaikyas sila ug nanguli sa ila.
22: Busa wala na masakop sa Juda ang Edomea hangtod karong adlawa. Sa samang panahon mialsa usab ang Libna.
23: Ang ubang mga nahimo ni Jehoram nasulat sa Kasaysayan sa mga Hari sa Juda.
24: Namatay ug gilubong si Jehoram tipon sa iyang katigulangan didto sa siyudad ni David ug mipuli kaniya paghari ang iyang anak nga si Ahasias.
25: Sa ika-12 nga tuig sa paghari ni Joram nga anak ni Ahab didto sa Israel, misugod paghari sa Juda si Ahasias nga anak ni Jehoram.
26: Si Ahasias nagpanuigon ug 22 sa pagkahimo niyang hari ug naghari siya sa Jerusalem sa usa ka tuig. Atalia ang ngalan sa iyang inahan nga apo ni Amri, hari sa Israel.
27: Gisunod usab niya ang mga binuhatan sa banay ni Ahab ug gibuhat niya ang daotan atubangan sa Ginoo kay umagad man siya ni Ahab.
28: Si Ahasias nakig-abin kang Joram batok kang Hasael nga hari sa Siria. Didto sila magkasangka sa Ramot-gilead ug nasamdan si Joram.
29: Mipauli siya sa siyudad sa Jezreel aron magpaayo sa iyang samad. Ug si Ahasias miduaw kaniya.