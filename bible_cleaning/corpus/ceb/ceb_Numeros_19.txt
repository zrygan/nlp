1: Unya giingnan sa Ginoo si Moises ug si Aaron,
2: Kini mao ang gisugo sa Ginoo Sultihi ang katawhan sa Israel sa paghatod nganha kaninyog pulang baka nga baye nga batan-on pa, walay tatsa ug wala pa ikadaro.
3: Unya ihatag ninyo kini kang Eleazar nga pari ug dad-on kini sa gawas sa kampo ug ihawon diha sa iyang atubangan.
4: Itunlob ni Eleazar ang iyang tudlo sa dugo ug iwisik niya kini sa makapito padulong sa Tolda nga Tagboanan.
5: Ug sunogon ang baka atubangan niya: ang panit, ang unod, ang dugo lakip ang tinai niini.
6: Ug ang pari magkuhag kahoyng sidro, hisopo ug pulang panapton ug ilabay niya kini ngadto taliwala sa gisunog nga baka.
7: Unya labhan sa pari ang iyang bisti ug maligo siya ug unya mopauli siya sa kampo apan isipong hugaw ang pari hangtod sa pagsalop sa adlaw.
8: Ug labhan sa nagsunog sa baka ang iyang bisti ug maligo siya ug isipon siya nga hugaw hangtod sa pagsalop sa adlaw.
9: Unya ang tawo nga dili hugaw maoy mohipos sa abo sa baka ug adto niya kini ibutang sa usa ka dapit nga hinlo didto sa gawas sa kampo. Tipigan kini alang sa katilingban sa Israel aron gamiton unya sa seremonyas sa pagpanghinlo kay ang maong baka halad man alang sa pagpapas sa sala.
10: Unya ang tawong naghipos sa abo sa baka maglaba sa iyang bisti ug isipon siya nga hugaw hangtod sa pagsalop sa adlaw. Ug kining sugoa nga alang sa katawhan sa Israel ug sa mga langyaw nga nagpuyo tipon kanila dili mausab.
11: Isipong hugaw sulod sa pito ka adlaw ang mohikap ug minatay.
12: Aron siya mahinlo, kinahanglang manghugas siya sa tubig alang sa pagpanghinlo sa ikatulo ug sa ikapito ka adlaw. Apan kon dili siya manghugas sa ikatulo ug sa ikapito ka adlaw, dili siya mahinlo.
13: Ang mohikap ug minatay ug dili maghinlo sa iyang kaugalingon, dili na isipon nga sakop sa katawhan sa Dios kay wala man siya manghugas sa tubig alang sa pagpanghinlo.
14: Mao kini ang balaod mahitungod sa tawo nga mamatay sulod sa tolda: Ang mosulod sa tolda ug ang anaa sa tolda isipong hugaw sulod sa pito ka adlaw.
15: Ug isipong hugaw ang tanang sudlanan nga walay tabon.
16: Isipon usab nga hugaw sulod sa pito ka adlaw ang tawo nga atua sa gawas nga makahikap sa lawas sa tawo nga gipatay pinaagi sa espada o namatay sa kasagarang hinungdan o sa bukog sa usa ka tawo o sa usa ka lubong.
17: Ang tawo nga mahimong hugaw niining paagiha magkuhag abo sa baka nga gisunog alang sa pagpapas sa sala. Isulod niya kinig sudlanan ug butangag tubig gikan sa sapa o suba.
18: Unya ang tawo nga hinlo mokuhag hisopo ug ituslob niya kini sa tubig. Iwisik kini sa tolda ug sa tanang galamiton ug ngadto usab sa mga tawo nga atua sa sulod. Wisikan usab niya ang tawo nga nakahikap sa bukog o sa gipatay pinaagi sa espada o sa namatay sa kasagarang hinungdan o sa lubong.
19: Unya ang tawo nga hinlo mowisik sa tawo nga nahugaw tapos sa ikatulo ug sa ikapito nga adlaw. Sa ikapito nga adlaw, mahinlo na ang maong tawo ug labhan niya ang iyang mga bisti ug siya maligo usab. Ug sa pagkagabii nianang adlawa mahinlo na siya.
20: Apan ang dili hinlo ug dili manghinlo sa iyang kaugalingon dili paapilon sa tigom tungod kay makahugaw man siya sa dapit nga balaan. Ug kay wala man ikasablig kaniya ang tubig alang sa pagpanghinlo isipon siya nga dili hinlo.
21: Ug kini mahimong tulomanon nga dili mausab alang kanila. Ang mowisik sa tubig alang sa pagpanghinlo, kinahanglan manglaba sa iyang bisti. Ang mohikap sa tubig alang sa pagpanghinlo magpabiling hugaw hangtod sa pagsalop sa adlaw
22: ug bisan unsa ang iyang mahikapan mahimong hugaw ug ang makahikap niini mahugaw usab hangtod sa pagsalop sa adlaw.