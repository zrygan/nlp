1: Gibalitaan si Joab, Naghilak ug nagbangotan ang hari tungod kang Absalom.
2: Busa nahimong kasub-anan alang sa tanang tawo ang kadaogan niadtong adlawa kay nakabalita man ang mga tawo nga nagbangotan ang hari tungod sa kamatayon sa iyang anak.
3: Ug ang mga tawo misekreto sa pagsulod sa siyudad sama sa mga tawo nga maulaw mosulod sa siyudad kon mabuntog sila sa gubat.
4: Gitabonan sa hari ang iyang nawong ug mihilak siyag kusog, O anak ko, Absalom, O Absalom, anak ko!
5: Unya miadto si Joab sa balay ni David ug giingnan niya ang hari, Gipakaulawan mo karong adlawa ang tanan mong mga sakop nga maoy nagluwas sa imong kinabuhi ug sa kinabuhi sa imong mga anak ug sa imong mga asawa ug mga puyopuyo
6: kay gimahal mo man ang nagdumot kanimo ug gikasilagan mo ang nagmahal kanimo. Kay karong adlawa imong gipasabot pag-ayo nga way bali alang kanimo ang imong mga komander ug mga sakop kay gisabot ko nga kon buhi pa si Absalom ug kaming tanan ang nangamatay, ikalipay mo kini.
7: Busa tindog, gula ug dasiga ang imong mga sakop kay ipanumpa ko atubangan sa Ginoo nga kon dili ka moadto kanila, walay magpabilin kanimo niining gabhiona ug mahimo kining mas ngil-ad alang kanimo kay sa tanang kadaot nga nahiagoman nimo gikan sa imong pagkabatan-on hangtod karon.
8: Unya mitindog ang hari ug milingkod duol sa ganghaan. Nahibaloan kini sa katawhan ug miduol silang tanan kaniya.
: Niining higayona nanago sa ilang kabalayan ang mga Israelita.
9: Ug nagkaguliyang ang tanang mga tawo sa tanang banay sa Israel ug miingon sila, Giluwas kita sa hari gikan sa atong mga kaaway ug sa mga Filistihanon ug karon gibiyaan niya ang iyang yuta aron makalikay siya kang Absalom.
10: Apan namatay sa gubat si Absalom nga atong gidihogan aron maghari kanato. Karon nganong wala man kamo maghunahuna sa pagdala sa hari balik nganhi?
1112: Ang balita bahin sa gisulti sa mga Israelita miabot kang David. Busa gisugo niya ang mga pari nga si Sadok ug si Abiatar aron sa pagpangutana sa kadagkoan sa Juda, Nganong naulahi man kamo sa pagdala kanako balik sa akong palasyo nga unta paryenti man kita?
13: Ug pahinumdomi ninyo si Amasa nga siya akong paryenti ug himoon ko siyang pangulo sa akong kasundalohan puli kang Joab.
14: Ug nadani niya ang tanang tawo sa Juda busa gipahibalo nila ang hari bahin niini ug gipadala nila kining mensahe ngadto sa hari, Pauli na uban sa imong mga sakop.
15: Busa ang hari mibalik sa Jordan ug ang mga taga-Juda miadto sa Gilgal aron pagsugat sa hari ug paghatod kaniya tabok sa suba sa Jordan.
16: Ug si Simei nga anak ni Gera nga taga-Benjamin gikan sa Bahurim kuyog sa mga tawo sa Juda nagdali aron pagsugat kang Hari David.
17: Mikuyog kaniya ang 1,000 ka tawo gikan sa Benjamin. Ug si Ziba, ang sulugoon ni Saul, uban sa iyang 15 ka anak nga lalaki ug 20 ka sulugoon, midali paglugsong ngadto sa Jordan una sa hari.
18: Gilabang nila ang suba aron pagkuha sa banay sa hari ug aron pagtuman sa iyang sugo.
: Sa dihang ang hari hapit na molabang sa Suba sa Jordan, mihapa si Simeas sa atubangan niya
19: ug miingon, Hangyoon ko ang akong agalon nga pasayloon ug kalimtan lang unta ang gibuhat ko nga imong sulugoon sa diha nga mibiya ka sa Jerusalem.
20: Nasayod ako nga nakasala ako busa mianhi ako karon ug ako gayod ang una nga mianhi sa banay ni Jose aron pagsugat sa akong agalon nga hari.
21: Apan si Abisai nga anak ni Seruia, miingon, Dili ba angay patyon si Simei tungod sa iyang pagtunglo sa pinili sa Ginoo ?
22: Miingon si David kang Abisai, Kamong mga anak ni Seruia walay katarongan sa pagbabag sa akong buot buhaton. Kinahanglan ba gayod nga adunay patyon karong adlawa dinhi sa Israel? Nasayod ako nga ako na karon ang hari sa tibuok Israel.
23: Ug miingon ang hari kang Simei, Dili ka patyon. Ug gipanumpaan kini sa hari.
24: Unya misugat sa hari si Mepiboset nga apo ni Saul. Hugaw ang iyang tiil, tag-as ang bungot ug nagkalago siya kay wala man siya manglimpyo sukad pagkagiw ni David hangtod sa iyang pagbalik.
25: Ug sa pag-abot niya gikan sa Jerusalem aron pagsugat sa hari, giingnan siya sa hari, Nganong wala ka man mouban kanako, Mepiboset?
26: Mitubag siya, Gibakakan ako sa akong sulugoon. Nangandam na unta ako sa akong asno aron mouban kay mosakay man gayod ako sanglit bakol man.
27: Apan giingnan ako sa akong sulugoon nga ikaw nasuko kanako. Apan ikaw, Kamahalan, sama ka sa anghel sa Dios busa buhata kanako ang giila mong maayo.
28: Kay ang tibuok banay sa akong amahan patyonon sa akong agalon nga hari apan ako nga imong sulugoon gimbut-an mo nga mosalo kanimo sa imong pagkaon. Wala akoy angay pang pangayoon sa hari.
29: Giingnan siya sa hari, Nganong maghisgot ka pa man mahitungod sa imong kaugalingon? Nakahukom na ako nga ikaw ug si Ziba maoy magbahin sa yuta.
30: Apan miingon si Mepiboset sa hari, Ihatag lang kang Siba ang tanan kay igo na kanako nga ang hari nahiuli sa iyang balay nga walay kabilinggan.
31: Niining higayona nahalugsong si Barsilai, ang taga-Gilead, gikan sa Rogelim aron mohatod sa hari tabok sa Jordan.
32: Tigulang na kaayo si Barsilai, 80 na ang edad ug siyay nag-atiman sa pagkaon sa hari samtang didto si David sa Mahanaim kay dato man siya kaayo.
33: Ug giingnan si Barsilai sa hari, Kuyog kanako ug atimanon ko ikaw didto sa Jerusalem.
34: Apan mitubag si Barsilai, Pila na lang kaha ka tuig nga mabuhi pa ako busa dili na kinahanglan nga mokuyog ako kanimo sa Jerusalem.
35: Karon 80 na ang akong edad ug dili na ako makaila sa nindot ug dili nindot. Dili na ako makaila sa lami sa pagkaon ug ilimnon ug bungol na ako. Busa ayaw na lang akog tagda kay makasamok lang ako kanimo.
36: Ubanan ko lang ikaw hangtod sa tabok sa Jordan. Dili kinahanglan nga gantihan mo pa ako.
37: Hangyoon ko ikaw nga tugotan mo ako sa pagpauli aron adto ako mamatay sa akong siyudad nga duol sa gilubngan sa akong mga ginikanan. Apan ania ang akong anak nga si Simham. Paubanon ko siya aron mag-alagad kanimo.
38: Ug miingon ang hari, Paubana kanako si Simham ug buhaton ko kaniya ang gihunahuna mong maayo. Ang tanan nga gihangyo mo kanako, buhaton ko alang kanimo.
39: Unya ang tanang mga tawo milabang sa Jordan ug milabang usab ang hari. Gihagkan ug gipanalanginan sa hari si Barsilai ug mipauli si Barsilai sa ila.
40: Mipadayon ang hari ngadto sa Gilgal ug mikuyog kaniya si Simham. Mikuyog usab sa hari ang tanang mga tawo sa Juda ug katunga sa mga tawo sa Israel sa pagtabok niya sa Jordan.
41: Unya miadto sa hari ang mga tawo sa Israel ug giingnan nila siya, Nganong ang taga-Juda may nagkuha nimo ug sa imong banay ug mga sakop?
42: Mitubag ang tanang mga tawo sa Juda, Paryenti man namo ang hari. Nganong gikasuko man ninyo kini? Ang hari bay nagbuhi namo? O may gasa ba siyang gihatag kanamo?
43: Ug mitubag ang taga-Israel, Napulo ka pilo ang among katungod kay sa inyoha. Busa nganong gitamay man ninyo kami? Dili ba kami man ang unang mipahayag sa pagdala nganhi sa atong hari?
: Apan mas lig-on ang mga pulong sa mga tawo sa Juda kay sa mga tawo sa Israel.