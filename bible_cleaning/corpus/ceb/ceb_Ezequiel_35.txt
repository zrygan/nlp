1: Giingnan ako sa Ginoo
2: Tawo, lakaw ngadto sa Bukid sa Edomea ug ingna kini nga
3: mao kini ang giingon sa Ginoong Dios
: Nasuko ako kanimo, O kabukiran sa Edomea, ug silotan ko ikaw ug gun-obon.
4: Gun-obon ko ang imong mga siyudad ug wala na unyay magpuyo diha kanimo. Unya makaila ka nga ako mao ang Ginoo .
5: Kanunay kang gustog kasamok ug gitugyan mo ang Israel ngadto sa espada sa dihang nagkalisodlisod sila ug nahiagom sa hilabihang kastigo.
6: Busa, ingon nga ako, ang Ginoong Dios , buhi, isaad ko nga itagana ko ikaw sa kamatayon ug ang kamatayon magsunod kanimo bisag asa ka. Kay nakapatay ka man, daghan usab ang magtinguha sa pagpatay kanimo.
7: Lumpagon ko ang imong kabungtoran, O Edomea, ug patyon ko ang tanan nga moagi niini.
8: Lukpon ko sa mga patay ang imong kabukiran ug kabungtoran, kawalogan ug kapangpangan; mangapukan ang daghang katawhan pinaagi sa gubat.
9: Magpabilin kang gun-ob hangtod sa hangtod ug wala nay tawong magpuyo sa imong mga siyudad. Niadtong higayona makaila ka na nga ako mao ang Ginoo .
10: Miingon ka nga ang Juda ug ang Israel imoha bisan pag ako mao ang ilang Dios.
11: Ingon nga ako, ang Ginoong Dios , buhi, ipanumpa ko nga kastigohon ko gayod ikaw tumbas sa imong kasuko, kasina ug kasilag kanila. Masayod sila nga gisilotan ko ikaw tungod sa imong gibuhat kanila.
12: Masayod ka na unya nga ako, ang Ginoo , nakadungog diay sa tanan mong mga pagbiaybiay sa mga bukid sa Israel sa dihang miingon ka, Tan-awa, nagun-ob na gayod sila ug ako silang lamyon.
13: Labihan nimong nakapasigarbo sa imong kaugalingon batok kanako ug nakadungog ako niining tanan.
14: Mao kini ang giingon sa Ginoong Dios Aron matagbaw ang tibuok nasod, gun-obon ko ikaw.
15: Ingon nga gikalipay mo ang pagkagun-ob sa nasod sa Israel nga akong pinili, mao usab kini ang ipahamtang ko kanimo: malumpag ang tanan mong kabukiran ug magmingaw ka, O Edomea. Niadtong higayona makaila na kamo nga ako mao ang Ginoo .