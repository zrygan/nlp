1: Unya gitigom ni Josue ang katawhan sa mga banay ni Ruben, ni Gad ug ang katunga sa banay ni Manases.
2: Giingnan niya sila, Gibuhat ninyo ang tanan nga gisugo ni Moises nga alagad sa Ginoo ug gituman ninyo ang tanan kong sugo.
3: Wala ninyo biyai ang inyong isigka-Israelita hangtod niining adlawa. Mabinantayon kamong mituman sa mga sugo sa Ginoo nga inyong Dios.
4: Karon, ang Ginoo nga inyong Dios naghatag sa inyong isigka-Israelita ug kalinaw sumala sa iyang gisaad. Busa pamauli kamo sa yuta nga gipanag-iya ninyo sa pikas nga bahin sa Jordan nga gihatag kaninyo ni Moises nga sulugoon sa Ginoo .
5: Siguroha nga tumanon gayod ninyo ang sugo ug ang balaod nga gihatag kaninyo ni Moises: higugmaon ninyo ang Ginoo nga inyong Dios ug buhaton ang iyang kabubut-on ug tumanon ang iyang mga sugo. Pagmasinulondon kaniya ug alagari siya sa tibuok ninyong kasingkasing ug kalag.
68: Gipapauli sila ni Josue uban sa iyang panalangin, Mamauli kamo nga dato kaayo: daghan ug kahayopan, plata, bulawan, bronsi, puthaw ug bisti. Bahini ang inyong isigka-Israelita sa bisan unsa nga nakuha ninyo gikan sa inyong mga kaaway. Unya namauli sila.
: Si Moises naghatag ug yuta sa silangan sa Jordan ngadto sa katunga sa banay ni Manases apan ngadto sa laing katunga sa banay ni Manases ug sa ubang banay mihatag si Josue ug yuta sa kasadpan sa Jordan.
9: Busa namauli ang katawhan sa mga banay ni Ruben, ni Gad ug ang katunga sa banay ni Manases. Gibiyaan nila ang nahibiling katawhan sa Israel didto sa Silo, sa yuta sa Canaan ug nangadto sila sa yuta sa Gilead, ang ilang yuta nga gipanag-iya nila sumala sa sugo sa Ginoo pinaagi kang Moises.
10: Sa pag-abot sa mga banay ni Ruben, ni Gad ug katunga sa banay ni Manases didto sa Gelilot, sa Jordan nga dapit sa Canaan, nagtukod silag dakong halaran daplin sa suba.
11: Ang ubang katawhan sa Israel gibalitaan nga ang katawhan sa mga banay ni Ruben, ni Gad ug ang katunga sa banay ni Manases nagtukod ug halaran didto sa Jordan dapit sa Canaan nga ila sa ubang katawhan sa Israel.
12: Pagkadungog niini sa katawhan sa Israel, ang tibuok katilingban nagtigom didto sa Silo aron sa pagpakiggubat kanila.
13: Unya si Pinehas, ang anak ni Eleazar nga pari, gipadala sa katawhan sa Israel ngadto sa katawhan sa banay ni Ruben, ni Gad ug sa katunga sa banay ni Manases nga didto sa yuta sa Gilead.
14: Gikuyogan si Pinehas ug napulo ka pangulo, matag usa kanila gikan sa usa ka panimalay sa matag banay sa Israel.
15: Nangabot sila sa yuta sa Gilead ug giingnan nila ang katawhan ni Ruben, ni Gad ug katunga sa banay ni Manases,
16: Mao kini ang giingon sa tibuok katilingban sa Ginoo , Nganong gihimo man ninyo kining mangil-ad nga buhat batok sa Dios sa Israel? Sa inyong pagtukod niining halaran alang kaninyo misukol kamo sa Ginoo ! Wala na kamo magsunod kaniya!
17: Hinumdomi ang sala didto sa Peor, sa dihang gisilotan sa Ginoo ang iyang katawhan! Nag-antos pa kita sa sakit tungod niadtong salaa. Dili pa ba igo kadtong salaa?
18: Dili na ba diay kamo mosunod karon sa Ginoo ? Kon mosukol kamo kaniya karon, masuko siya ugma sa tanang katawhan sa Israel.
19: Busa kon gihunahuna ninyo nga ang inyong yuta dili angay alang sa pagsimba, pangadto kamo sa yuta sa Ginoo diin atua ang Tolda niya. Pag-angkon kamog yuta sa maong dapit. Apan ayaw kamo pagsukol sa Ginoo o kanamo pinaagi sa pagtukod ug halaran alang kaninyo dugang sa halaran sa Ginoo nga atong Dios.
20: Hinumdomi nga si Acan nga anak ni Zera wala motuman sa sugo labot sa mga butang nga pagalaglagon ug ang tibuok Israel gisilotan. Dili lang si Acan ang namatay tungod sa iyang sala.
21: Ang katawhan sa mga banay ni Ruben, ni Gad ug katunga sa banay ni Manases mitubag sa mga pangulo sa mga panimalay sa Israel,
22: Ang Dios mao ang Gamhanan! Siya mao ang Ginoo ! Ang Dios mao ang Gamhanan! Siya mao ang Ginoo ! Nasayod siya nganong gibuhat namo kini ug angay usab kamong masayod! Kon nanukol kami ug wala manuo sa Ginoo , patya ninyo kami karon!
23: Kon gisupak namo ang Ginoo sa pagtukod namog halaran aron kasunogan sa among mga halad o magamit alang sa mga halad sa pakigdait, silotan unta kami sa Ginoo .
24: Gibuhat namo kini kay nahadlok kami nga sa umaabot nga panahon ang mga kaliwat ninyo moingon sa among mga kaliwat, Unsa may inyong labot sa Ginoo , ang Dios sa Israel?
25: Gihimo sa Ginoo ang Jordan nga utlanan tali kanamo ug kaninyong katawhan ni Ruben ug ni Gad. Wala kamoy labot sa Ginoo . Unya tingalig did-an sa inyong mga kaliwat ang among mga kaliwat sa pagsimba sa Ginoo .
26: Busa nagtukod kamig halaran, dili aron pagsunog o paghimog mga halad
27: kondili aron mahimong ilhanan alang kanamo ug sa among mga kaliwat nga nagsimba kami sa Ginoo uban sa among mga halad ug sa mga halad nga mananap nga sunogon ug mga halad sa pakigdait. Ang tuyo niini mao ang pagsanta sa inyong mga kaliwat pagsulti sa among mga kaliwat sa umaabot nga panahon nga wala kami labot sa Ginoo .
28: Amo kining hunahuna nga kon ugaling mahitabo kini makaingon kami, Tan-awa! Ang among mga katigulangan naghimog halaran sama gayod sa halaran sa Ginoo . Dili kini alang sa pagsunog ug mga halad o sakripisyo kondili usa ka ilhanan alang sa inyo ug sa among pundok.
29: Dili gayod mahitabo nga mosukol kami sa Ginoo o mohunong pagsunod kaniya karon pinaagi sa pagtukod ug halaran alang sa pagsunog sa mga halad o sa mga halad nga uhay o sakripisyo. Dili kami magtukod ug laing halaran gawas sa halaran sa Ginoo nga atong Dios nga anaa sa atubangan sa iyang Tolda nga iyang puloy-anan.
30: Si Pinehas nga pari ug ang mga pangulo sa katilingban nga uban kaniya, ang mga pangulo sa mga pamilya sa Israel, nakadungog sa gisulti sa katawhan sa mga banay ni Ruben, ni Gad ug ni Manases ug nalipay sila.
31: Si Pinehas, anak sa pari nga si Eleazar, miingon sa katawhan ni Ruben, ni Gad ug ni Manases, Karon nasayod kita nga ang Ginoo uban kanato tungod kay wala diay kamo mosukol sa kaniya. Giluwas ninyo ang katawhan sa Israel sa silot sa Ginoo .
32: Unya gibiyaan ni Pinehas ug sa mga pangulo ang katawhan ni Ruben ug ni Gad sa yuta sa Gilead ug namauli sila sa Canaan ngadto sa katawhan sa Israel ug mitaho kanila bahin sa nahitabo.
33: Nakalipay sa katawhan sa Israel ang ilang taho. Gidayeg nila ang Dios ug wala na sila maghisgot mahitungod sa pagpakiggubat aron paglaglag sa yuta nga gipuy-an sa katawhan ni Ruben ug ni Gad.
34: Ginganlan sa katawhan ni Ruben ug ni Gad ang halaran nga Saksi, kay matod nila, Saksi kini kanatong tanan nga ang Ginoo mao ang Dios.