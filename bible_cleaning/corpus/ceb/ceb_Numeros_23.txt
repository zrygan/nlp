1: Ug giingnan ni Balaam si Balak, Buhati ako dinhig pito ka halaran ug dad-i akog pito ka torong baka ug pito ka torong karnero.
2: Gihimo ni Balak ang giingon ni Balaam. Unya si Balak ug si Balaam naghalad diha sa matag halaran ug usa ka torong baka ug usa ka torong karnero.
3: Ug si Balaam miingon kang Balak, Tindog diha sa kiliran sa imong sinunog nga halad ug unya molakat ako. Tingalig moanhi ang Ginoo aron pagsulti kanako ug suginlan ko unya ikaw sa iyang ipahayag kanako. Mitungas siya sa tumoy sa usa ka bungtod
4: ug gitagbo sa Dios si Balaam. Si Balaam miingon sa Dios, Giandam ko na ang pito ka halaran ug gihalad ko diha sa matag halaran ang usa ka torong baka ug usa ka torong karnero.
5: Unya giingnan sa Ginoo si Balaam, Balik kang Balak ug sultihi siya niini.
6: Ug mibalik si Balaam didto kang Balak ug sa tanang kadagkoan sa Moab. Nagtindog sila tupad sa halad nga gisunog.
7: Ug si Balaam miingon,
: Gikan sa Siria, sa kabukiran sa sidlakan,
: gikuha ako ni Balak, ang hari sa Moab.
: Miingon siya kanako
: Tungloha si Jacob ug panghimaraota ang Israel!
8: Dili ako makahimo pagtunglo sa wala tungloha sa Dios.
: Dili ako makahimo pagpanghimaraot sa wala panghimaraota sa Ginoo !
9: Gikan sa tumoy sa kabukiran nakita ko sila!
: Gikan sa tumoy sa kabungtoran gitan-aw ko sila!
: Mga tawo sila nga nagkinahanglan sa pagpuyo
: ug wala mag-isip sa ilang kaugalingon nga usa sa ubang mga nasod.
10: Kinsa ang makaihap sa mga kaliwat ni Jacob?
: O bisan na lang sa ikaupat ka bahin sa Israel?
: Itugot kanako ang kamatayon sa usa ka matarong.
: Mahisama unta ang akong kamatayon sa ilang kamatayon.
11: Ug si Balak miingon kang Balaam, Unsa man kining gibuhat mo kanako? Akong gipatunglo kanimo ang akong mga kaaway ug gipanalanginan mo hinuon sila.
12: Ug mitubag si Balaam, Kinahanglan nga isulti ko ang ipasulti kanako sa Ginoo .
13: Ug miingon si Balak kaniya, Mangadto kita sa laing dapit diin ang labing duol ra kanimo maoy imong makita ug tungloha sila.
14: Ug gidala ni Balak si Balaam sa uma sa Sofim ngadto sa tumoy sa Bukid sa Pisga ug didto nagtukod siyag pito ka halaran ug sa matag halaran naghalad siyag torong baka ug torong karnero.
15: Si Balaam miingon kang Balak, Tindog tupad sa imong halad nga gisunog samtang sugaton ko ang Ginoo diha sa unahan.
16: Ug gitagbo sa Ginoo si Balaam ug gihatagan sa pulong nga angay niyang isulti kang Balak. Ang Ginoo miingon, Balik kang Balak ug sultihi siya niini.
17: Ug miadto si Balaam kang Balak nga nagtindog tupad sa iyang halad nga gisunog ug uban kaniya ang mga kadagkoan sa Moab. Si Balak miingon kang Balaam, Unsa may giingon kanimo sa Ginoo ?
18: Miingon si Balaam,
: Tindog, Balak, ug pamati kanako, O anak ni Sipor.
19: Ang Dios dili tawo busa dili siya mamakak.
: Dili siya anak sa tawo busa dili mausab ang iyang hunahuna.
: Bisan unsay iyang isaad buhaton gayod niya.
: Mosulti siya ug nahimo kini.
20: Hibaloi nga gisugo ako sa pagpanalangin.
: Human na man niya sila panalangini
: busa dili ako makabakwi niini.
21: Wala siyay nakita nga daotan diha kang Israel,
: o may nakita siyang kasamok sa Israel.
: Uban kanila ang Ginoo nga ilang Dios,
: ug giila nila siya nga ilang hari.
22: Gikan sa Ehipto gikuha sila sa Dios.
: Alang kanila sama siya sa sungay sa bakang ihalas.
23: Kay walay anting-anting o tagnatagna
: nga mahimong gamiton batok sa Israel.
: Busa makaingon kita bahin kang Jacob ug sa Israel,
: Kahibulongan gayod ang buhat sa Dios!
24: Tan-awa ninyo ang usa ka katawhan!
: Sama siya sa liyon nga mitindog.
: Dili mopahulay hangtod nga makatukob na
: ug makainom sa dugo sa gipatay niini.
25: Ug si Balak miingon kang Balaam, Nagdumili ka pagtunglo sa Israel busa ayaw usab silag panalangini.
26: Si Balaam mitubag kang Balak, Gisultihan ko na ikaw nga buhaton ko gayod ang gisugo sa Ginoo kanako.
27: Ug si Balak miingon kang Balaam, Dali, dad-on ko ikaw ngadto sa laing dapit kay basin pag didto mosugot na ang Dios nga tunglohon nimo ang Israel.
28: Busa gidala ni Balak si Balaam ngadto sa tumoy sa Peor nga nagdungaw sa kamingawan.
29: Miingon si Balaam kang Balak, Tukori ako dinhig pito ka halaran ug andami ako dinhig pito ka torong baka ug pito ka torong karnero.
30: Ug gibuhat ni Balak ang giingon ni Balaam ug gihalad niya ang usa ka torong baka ug usa ka torong karnero diha sa matag halaran.