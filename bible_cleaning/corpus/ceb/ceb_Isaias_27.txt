1: Niadtong adlawa silotan sa Ginoo pinaagi sa iyang gamhanang espada ang Lebiatan, ang nagtagotago ug nag-ikis-ikis nga higanteng halas, ug patyon niya kining maong mananap nga nagpuyo sa dagat.
2: Niadtong adlawa ang Ginoo moingon mahitungod sa iyang anindot nga parasan,
3: Ako maoy nag-atiman niini;
: matag gutlo gibisibisan ko kini,
: ug gibantayan adlawg gabii
: aron dili binuangan sa uban.
4: Wala na ako masuko niini.
: Maayog tunok pa ang akong ikaaway
: kay sunogon ko gayod silang tanan.
5: Kon ang kaaway sa akong katawhan modangop ug makigdait kanako,
: panalipdan ko sila.
6: Sa umaabot nga mga adlaw
: ang katawhan sa Israel, ang kaliwat ni Jacob,
: mogamot sama sa usa ka kahoy;
: mamulak kini ug manalingsing
: ug mapuno ang kalibotan sa bunga nga gikan niini.
7: Ang Israel wala kastigoha sa Dios
: sama sa pagkastigo niya sa mga kaaway niini,
: o gipamatay sila sama sa iyang pagpamatay sa iyang mga kaaway.
8: Gipabihag mo sila agig silot kanila;
: gipahilayo mo sila pinaagi sa kusog nga hapak sa timog.
9: Mapasaylo lamang ang sala sa Israel
: sa diha nga ang mga bato sa mga halaran sa mga diosdios
: mapulpog sama sa anapog,
: ug wala nay magpabilin sa mga simbolo sa diosa nga si Asera
: o mga halaran sa insenso.
10: Magmingaw na ang kinutaang siyudad
: ug mahimo kining puloy-anan nga biniyaan sama sa diserto;
: didto manibsib ang kahayopan ug mopahulay.
11: Inigkalaya sa mga sanga
: pangahuyon kini sa mga babaye ug isugnod.
: Katawhan sila nga walay panabot
: busa dili sila kaluy-an sa Dios nga maoy nagbuhat kanila.
12: Inig-abot nianang adlawa, gikan sa Eufrates ngadto sa Suba sa Nilo, tagsatagsaon pagkuha sa Ginoo ang iyang katawhan sama sa paglain sa trigo gikan sa mga uhay.
13: Ug niana unyang adlawa patingogon ang dakong trumpeta aron pagtawag sa mga nangabihag sa Asiria ug sa Ehipto. Mamauli sila ug mosimba sa Ginoo didto sa Jerusalem, sa iyang balaang bukid.