1: Ang mga pari, sa ato pa, ang tibuok banay ni Levi dili bahinan ug yuta. Mabuhi sila pinaagi lamang sa mga gasa nga ihalad ngadto sa Ginoo ug sa mga bahin nga kinahanglan ninyong ihatag kanila.
2: Kay wala man silay mapanunod, ang Ginoo maoy silbi nilang bahin sumala sa iyang gisaad.
3: Kon maghalad ang katawhan ug baka, karnero o kanding, mao kini ang mga bahin nga kinahanglang ihatag nila sa mga pari: ang abaga, ang duha ka apapangig ug ang tiyan.
4: Ihatag kanila ang una ninyong abot sa trigo, sa bino, sa lana sa olibo ug sa balhibo sa inyong mga karnero.
5: Kay gipili sila sa Ginoo nga inyong Dios gikan sa tanang banay sa Israel aron nga sila ug ang ilang mga kaliwat mag-alagad kaniya hangtod sa kahangtoran.
6: Ang usa ka Levita nga nagpuyo sa bisan diing lungsod sa Israel makahimo pag-adto, kon gusto niya, sa dapit nga pilion sa Ginoo nga Dios.
7: Tugotan siya pag-alagad sa Ginoo sama sa iyang isigka-Levita nga atua didto mag-alagad
8: ug makadawat siyag bahin sama sa ilang madawat, walay labot sa halin sa mga butang nga iyang mapanunod gikan sa iyang ginikanan.
9: Kon adto na kamo sa yuta nga gihatag kaninyo sa Ginoo nga inyong Dios, ayaw kamo pagsundog sa ngil-ad nga mga buhat sa mga lumolupyo sa ubang mga nasod.
10: Ayaw ninyo ihalad ang inyong mga anak pinaagi sa pagsunog. Ayaw kamo pagsundog sa mga patuotuo o sa mga diwata o sa mga mananag-an o salamangkero
11: o modangop sa mga tigsangpit sa mga espiritu
12: kay gikasilagan sa Ginoo ang tanang nagbuhat niining mga butanga. Tungod niini abugon sila sa Ginoo samtang magpadulong pa kamo kanila.
13: Kinahanglan nga magmatinumanon kamo sa hingpit sa atubangan sa Ginoo nga inyong Dios.
14: Ang maong mga nasod nga inyong ilogan sa ilang yuta midangop sa mga mananag-an ug mga salamangkero apan ang Ginoo nga inyong Dios dili motugot nga buhaton ninyo kini.
15: Ang Ginoo nga inyong Dios magpadala ug propeta sama kanako gikan kaninyo ug kinahanglan motahod kamo kaniya.
16: Gihatag siya sa Ginoo kaninyo ingon nga tubag sa inyong hangyo sa dihang nagtigom kamo didto sa Bukid sa Sinai ug miingon kamo, Ayaw na kami pabatia sa tingog sa Ginoo nga among Dios o pakitaa sa makalilisang nga kalayo aron dili kami mangamatay.
17: Niadtong higayona giingnan ako sa Ginoo nga husto ang inyong giingon busa miingon siya,
18: Magpili akog propeta nga ila rang kadugo sama kanimo, Moises. Ihatag ko kaniya ang akong mensahe ug isulti niya ang bisan unsa nga akong isugo kaniya.
19: Kinsa kadtong dili mamati sa mensahe nga akong ipasangyaw kaniya silotan ko gayod.
20: Apan kon ang maong propeta mosultig mensahe nga wala ko ipasulti kaniya ug unya magpatuo nga gisugo ko siya o magsulti sa ngalan sa ubang dios, kinahanglang patyon siya.
21: Apan tingali mangutana kamo, Unsaon man namo pag-ila nga dili gikan sa Ginoo ang maong mensahe?
22: Kon moangkon ang usa ka propeta nga gisugo siya sa Ginoo sa pagsulti sa usa ka mensahe ug unya wala kini matuman, kana nagmatuod nga wala siya sugoa sa Ginoo . Nagsulti siya sa iyang kaugalingong awtoridad busa ayaw kamo kahadlok kaniya.