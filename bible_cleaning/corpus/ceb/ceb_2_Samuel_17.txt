1: Unya miingon si Ahitofel kang Absalom, Papilia akog 12,000 ka tawo ug molakaw ako karong gabii aron paggukod kang David.
2: Atakihon ko siya samtang gikapuyan ug nawad-an na sa kaisog. Lisangon ko siya ug mangagiw gayod ang tanan niyang kauban. Ang hari ray akong patyon.
3: Apan dad-on ko nganhi kanimo ang tanang mga tawo sama sa babayeng kaslonon nga nagpaingon sa balay sa iyang pamanhonon. Gusto ka nga mopatay ug usa lamang ka tawo apan ayaw pasipad-i ang ubang mga tawo.
4: Ug ang tambag ni Ahitofel nakalipay kang Absalom ug sa tanang kadagkoan sa Israel.
5: Unya miingon si Absalom, Paanhia usab si Husai, ang Arkihanon, ug pamation ta kon unsay iyang ikasulti.
6: Sa pag-abot ni Husai, giingnan siya ni Absalom, Mao kini ang tambag ni Ahitofel. Tumanon ba namo ang iyang tambag? Kon dili, unsa may imong ikasulti?
7: Giingnan ni Husai si Absalom, Dili maayo ang tambag ni Ahitofel.
8: Nasayod ka nga ang imong amahan ug ang iyang mga tawo lig-on kaayo, ug naglagot sila sama sa usa ka oso nga gikuhaan sa iyang mga itoy didto sa uma. Gawas pa niana, ang imong amahan batid kaayo sa gubat ug dili gayod siya magpakagabii tipon sa mga tawo.
9: Tingali bisan karon nagtago siya sa usa ka langub o sa lain bang dapit. Ug kon sa unang pag-ataki may pipila nga mamatay sa katawhan, ang makadungog niini moingon, Daghan ang nangamatay sa mga tawo ni Absalom.
10: Unya bisan pa gani ang tawong isog nga sama sa liyon abuton ug dakong kahadlok kay nasayod ang tibuok Israel nga ang imong amahan tawong gamhanan ug hanas sa gubat ug isog usab ang iyang mga tawo.
11: Ang tambag ko mao nga hiusahon mo ang tanang Israelita gikan sa Dan ngadto sa Berseba ug ikaw mismo maoy mangulo kanila sa pag-ataki kang David.
12: Niining paagiha masakpan nato siya bisag hain siya magtago ug mohasmag kita kaniya sama sa yamog nga mahulog sa yuta ug walay mahibilin sa tanan niyang mga tawo.
13: Kon motago siya sulod sa usa ka siyudad, ang tibuok Israel magdalag mga pisi ug unya ato kining guyoron ngadto sa walog hangtod wala nay mahibilin niini bisag usa ka bato.
14: Miingon si Absalom ug ang tanang mga tawo sa Israel, Mas maayo ang tambag ni Husai kay sa tambag ni Ahitofel. Maoy pagbuot sa Ginoo nga makawang ang tambag ni Ahitofel aron mahiagom si Absalom sa kadaot.
15: Unya giingnan ni Husai si Sadok ug si Abiatar, ang mga pari, Mao kini ang tambag ni Ahitofel kang Absalom ug sa mga kadagkoan sa Israel ug nasayod usab kamo sa akong gitambag.
16: Busa pasugoi si David ug sultihi niini, Ayaw katulog karong gabii sa mga patag sa kamingawan kondili padayon kamo paglabang sa suba kay tingali unyag patyon ang hari ug ang tanan nga kuyog niya.
17: Niining higayona si Jonatan ug si Ahimaas naghulat didto sa Enrogel kay kinahanglan man nga dili sila makit-an inigsulod nila sa siyudad. May babayeng sulugoon nga maoy tigtaho kanila ug sila usab maoy motaho kang David.
18: Apan nakit-an sila sa usa ka batan-ong lalaki ug gisuginlan niya si Absalom. Busa si Jonatan ug Ahimaas midali pagpahawa ug miadto sila sa balay sa usa ka tawo didto sa Bahurim. Kining tawhana may atabay sa iyang tugkaran ug nanago sila didto.
19: Gitabonan sa babaye ang baba sa atabay ug gikatagan niyag mga trigo ang tabon niini aron dili mamatikdan.
20: Sa pag-abot sa mga sulugoon ni Absalom didto sa balay, gipangutana nila ang babaye, Hain man si Ahimaas ug si Jonatan?
: Gitubag sila sa babaye, Nanabok sila sa suba.
: Ug kay wala man nila hikaplagi si Ahimaas ug si Jonatan, namauli sila sa Jerusalem.
21: Sa pagkawala na sa nangita kanila, nanggula si Jonatan ug si Ahimaas sa atabay unya nanglakaw sila aron pagtaho kang Hari David mahitungod sa laraw ni Ahitofel sa pagpatay kaniya. Ug ilang gitambagan si David sa pagtabok sa suba tungod niini.
22: Unya si David ug ang tanang tawo nga mikuyog kaniya milabang sa Jordan ug sa pagsilang sa adlaw, nakalabang na ang tanan.
23: Sa pagkakita ni Ahitofel nga wala tumana ang iyang tambag, gimontorahan niya ang iyang asno, ug mipauli siya sa iyang siyudad. Unya gihusay niya ang padagan sa iyang panimalay ug naghikog siya. Gilubong siya sa lubnganan sa iyang amahan.
24: Unya miadto si David sa Mahanaim. Ug si Absalom milabang sa Jordan uban sa mga Israelita.
25: Niining higayona sa lugar ni Joab, maoy gihimo ni Absalom nga pangulo sa iyang kasundalohan si Amasa, anak sa usa ka tawo nga ginganlag Itra nga usa ka Ismaelita nga naminyo kang Abigail nga anak nga babaye ni Nahas, igsoon ni Seruia nga inahan ni Joab.
26: Ug nagkampo ang mga Israelita ug si Absalom didto sa yuta sa Gilead.
27: Sa pag-abot ni David sa Mahanaim, gitagbo siya ni Sobi nga anak ni Nahas nga taga-Raba nga lungsod sa mga Amonihanon ug ni Makir nga anak nga lalaki ni Amiel nga taga-Lodebar ug ni Barsilai nga taga-Gilead nga gikan sa Rogelim.
28: Nagdala sila ug mga higdaanan, mga habol, mga panaksan ug mga tibod. Nagdala usab silag trigo, sebada, bugas, mga batong ug mga liso,
29: dugos, mantikilya, mga karnero ug keso. Gihatag nila kini kang David ug sa iyang mga tawo kay nahibalo man sila nga gigutom, giuhaw ug gikapoy ang mga tawo didto sa kamingawan.