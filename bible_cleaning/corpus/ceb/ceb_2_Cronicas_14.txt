1: Unya namatay si Abias ug gilubong siya sa lubnganan sa mga hari didto sa Siyudad ni David. Ang mipuli kaniya paghari mao ang iyang anak nga si Asa. Samtang si Asa maoy naghari, ang Juda may kalinaw sulod sa napulo ka tuig.
2: Maayo ug matarong siyag binuhatan sa atubangan sa Ginoo nga iyang Dios.
3: Gipanguha niya ang mga halaran sa mga langyaw ug ang mga halaran sa mga diosdios didto sa kabungtoran ug gipamukan niya ang mga haligi nga bato ug ang mga kahoy nga giisip nga balaan sa katawhan.
4: Gimandoan niya ang katawhan sa Juda sa pagsunod sa Ginoo , ang Dios sa ilang katigulangan, ug sa pagtuman sa iyang mga sugo.
5: Gipangguba niya ang mga halaran sa tanang siyudad sa Juda ug ang mga halaran didto sa kabungtoran ingon man ang mga halaran nga sunoganag insenso. Nagmalinawon ang tibuok gingharian ubos sa iyang pagdumala.
6: Nagtukod siyag mga siyudad nga kinutaan ug nagmalinawon ang tibuok Juda. Wala nay kaaway nga misulong kaniya kay gihatagan man siyag kalinaw sa Ginoo .
7: Busa giingnan niya ang katawhan sa Juda, Magtukod kitag mga siyudad ug kotaan ta kini ug butangan tag mga tore ug mga pultahang puthaw. Ato gihapon kining yutaa kay nagsimba man kita sa Ginoo nga atong Dios busa gihatagan kita niyag kalinaw. Busa nagtukod silag mga siyudad ug nagmauswagon sila.
8: Si Asa daghag mga sundalo: 300,000 ang gikan sa Juda nga may mga taming ug mga bangkaw ug 280,000 ang gikan sa banay ni Benjamin. May mga taming usab sila ug mga pana ug mga isog sila.
9: Unya misulong kanila si Zera nga taga-Etiopia uban sa 1,000,000 ka sundalo ug 300 ka karwahi ug miabot sila kutob sa Maresa.
10: Gitagbo sila ni Asa didto sa Walog sa Sefata sa Maresa diin ang isigkapundok nangandam alang sa panagsangka.
11: Nagpakitabang si Asa sa Ginoo nga iyang Dios. Miingon siya, O Ginoo , walay sama kanimo nga motabang sa walay gahom batok sa mga gamhanan. Tabangi kami, O Ginoo nga among Dios, kay ikaw man ang among gisaligan ug sa imong ngalan ania kami sa pagpakiggubat niining daghan kaayong kaaway. O Ginoo , ikaw ang among Dios. Wala gayoy makapildi kanimo.
12: Busa gibuntog sa Ginoo ang mga Etiopianhon atubangan ni Asa ug sa kasundalohan sa Juda ug nanagan ang mga Etiopianhon.
13: Gigukod sila ni Asa ug sa iyang kasundalohan hangtod sa Gerar ug walay usa kanilang nagpabiling buhi kay gihurot man silag pamatay sa Ginoo ug sa iyang kasundalohan. Daghan kaayong butang ang nailog nila sa mga Etiopianhon.
14: Gipanglumpag nila ang tanang siyudad nga duol sa Gerar kay gilisang man sa Ginoo ang mga nagpuyo sa maong mga siyudad ug gipanguha sa mga kasundalohan ang daghang kabtangan.
15: Gipamatay usab nila ang mga may kahayopan ug gidala nila ang daghan kaayong mga karnero ug mga kamelyo. Unya namauli sila sa Jerusalem.