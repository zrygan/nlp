1: Sa dihang tigulang na kaayo si David, gihimo niyang hari sa Israel ang iyang anak nga si Solomon.
2: Gitigom ni David ang tanang kadagkoan sa Israel, ang kaparian ug ang mga Levita.
3: Giihap ang mga Levita nga nagpanuigon ug 30 ngadto sa labing gulang ug mikabat silang tanan ug 38,000 ka tawo.
4: Matod ni David, 24,000 niini maoy tugyanan sa pag-atiman sa buluhaton didto sa Templo sa Ginoo , ang 6,000 maoy mga opisyal ug mga maghuhukom
5: ug 4,000 maoy tigbantay sa mga pultahan ug ang laing 4,000 maoy tigtugtog sa mga instrumento sa musika nga akong gihimo aron gamiton sa pagdayeg sa Ginoo .
6: Unya gibahin ni David ang mga Levita sa tulo ka pundok sumala sa mga banay sa ilang mga kagikan nga sila nga si Gerson, Kohat ug Merari.
7: Si Gerson may duha ka anak nga si Ladan ug si Simei.
8: Si Ladan may tulo ka anak nga si Jehiel, ang kamagulangan, unya gisundan ni Zetan ug ni Joel.
9: Si Simei may tulo usab ka anak nga si Salomit, si Hasiel ug si Haran. Mga pangulo kini sila sa banay ni Ladan.
10: Si Simei may upat ka anak: si Jahat, si Zina, si Jeus ug si Berias.
11: Si Jahat maoy kamagulangan ug ang sunod mao si Zina. Dili daghag mga anak sila si Jeus ug si Berias busa giisip sila nga usa lamang ka banay.
12: Ang mga anak ni Kohat mao sila si Amram, si Isaar, si Hebron ug si Uziel.
13: Ang mga anak ni Amram mao sila si Aaron ug si Moises. Si Aaron gilain aron paghalad sa labing sagradong mga butang ug aron siya ug ang iyang mga anak maoy magsunog sa mga insenso atubangan sa Ginoo . Sila ang mag-alagad sa Ginoo ug manalangin sa katawhan sa ngalan sa Ginoo sa walay kataposan.
14: Ang mga anak ni Moises, ang tawo nga pinili sa Dios, giisip nga sakop sa banay ni Levi.
15: May duha ka anak si Moises: si Gersom ug si Eliezer.
16: Sa mga anak ni Gersom, ang pangulo mao si Sebuel.
17: Si Eliezer may anak nga si Rehabias. Walay laing anak si Eliezer apan si Rehabias daghag anak.
18: Si Izhar may usa ka anak nga si Salomit nga pangulo usab.
19: Ang mga anak ni Hebron mao sila si Jerias, ang kamagulangan, si Amarias, ang ikaduha, si Jahaziel ang ikatulo ug ang ikaupat mao si Jecmaam.
20: Si Uziel may duha ka anak nga si Mica, ang magulang, ug ang manghod mao si Jesia.
21: Si Merari may duha ka anak nga si Mahli ug si Musi. Si Mahli may duha usab ka anak nga si Eleazar ug si Kis.
22: Si Eleazar namatay nga walay anak nga lalaki, mga anak nga babaye lamang. Ang iyang mga anak nga babaye gipangasawa sa mga anak ni Kis.
23: Si Musi may tulo ka anak: si Mahli, si Eder ug si Jeremot.
24: Mao kini sila ang narehistro nga mga kaliwat ni Levi sumala sa ilang mga banay diin ang matag usa kanila mahisakop. Ang nagpanuigon lamang ug 20 ug pataas maoy gilista aron maoy paatimanon sa mga buluhaton didto sa Templo sa Ginoo .
25: Miingon si David, Ang Ginoo , ang Dios sa Israel, naghatag ug kalinaw sa iyang katawhan ug magpuyo siya sa Jerusalem hangtod sa hangtod.
26: Busa dili na kinahanglan nga ang mga Levita maoy modala sa Tolda nga Tagboanan ug sa mga galamiton sulod niini.
27: Pinasikad sa kataposang sugo ni David kining mga Levita nga nagpanuigon gikan sa 20 ug pataas gilista sa talaan.
28: Apan ang buluhaton nila mao ang pagtabang sa mga anak ni Aaron sa mga buluhaton sa Templo sa Ginoo . Silay tig-atiman sa hawanan sa Templo ug sa mga lawak ug sa pagpanghinlo sa tanang sagradong galamiton alang sa mga tulomanon sulod sa Templo sa Dios.
29: Silay magtabang paghimo sa harina nga ihalad, sa pan nga walay patubo, sa halad nga minasag lana ug sa tanang nagkalainlaing taksanan.
30: Magtindog sila nga magpasalamat ug magdayeg sa Ginoo matag buntag ug hapon
31: ingon man sa matag higayon nga may mga halad nga sunogon nga himoon ngadto sa Ginoo sa Adlawng Igpapahulay, inigkabag-ong subang sa bulan ug sa mga adlaw sa kasaulogan. Gibuhat nila ang maong mga tulomanon sumala sa gidaghanon nila nga gikinahanglan sa maong higayon.
32: Silay tig-atiman sa Tolda nga Tagboanan ug sa Dapit nga Balaan ug sila usab ang mag-atiman sa mga anak ni Aaron nga ilang mga kabanay nga nag-alagad sa Templo sa Ginoo .