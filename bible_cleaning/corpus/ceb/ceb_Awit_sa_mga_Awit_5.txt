1: Ania ako sa akong tanaman,
: hinigugma kong pangasaw-onon.
: Nanguha akog mira ug balsamo;
: nagkaon akog dugos
: ug nag-inom akog bino ug gatas.
: Pangaon ug panginom kamo,
: kamong mga naghigugmaay,
: hangtod nga mahubog kamo sa gugma!
2: Natulog ako
: apan nagmata ang akong kasingkasing.
: Nagdamgo ako nga nagtuktok sa pultahan ang akong hinigugma.
: Pasudla ako,
: minahal ug matahom kong salampati.
: Nabasa sa yamog ang akong ulo
: ug nag-umog ang akong buhok.
3: Naghubo na ako;
: isul-ob ko ba pagbalik ang akong bisti?
: Nanghimasa na ako;
: maghugawhugaw na ba usab ako?
4: Gibutang sa akong hinigugma ang iyang kamot sa pultahan,
: naghinamhinam na gayod ako nga anaa na siya sa duol.
5: Andam na ako pagpasulod kaniya.
: Nadigo na sa mira ang akong mga kamot
: ingon man ang akong mga tudlo
: sa dihang gikuptan ko ang sira.
6: Giablihan ko ang pultahan
: apan wala na diay siya.
: Buot kong mamati sa iyang mga pulong.
: Gipangita ko siya apan wala ko hikaplagi;
: gitawag ko siya apan walay mitubag kanako.
7: Unya gikatagbo ko ang mga guwardiya nga nagpatrolya sa siyudad;
: gikulata nila ako ug nabun-og ako;
: gigisi pa gayod nila ang akong kupo.
8: Saari ako, mga babaye sa Jerusalem,
: nga kon hikaplagan ninyo ang akong hinigugma,
: ingna siya nga gihidlaw na ako kaniya.
9: O labing matahom sa mga babaye,
: unsa bay anaa sa imong hinigugma nga wala sa uban?
: Labihan ba gayod siya ka guwapo
: nga pasaaron mo man kami?
10: Guwapo ug kusgan ang hinigugma ko;
: walay sama kaniya sa napulo ka libo.
11: Ang iyang ulo sama sa lunsayng bulawan;
: kulongon ang iyang buhok ug itom sama sa uwak;
: mas bililhon pa kini kay sa bulawan.
12: Ang iyang mga mata ingon katahom sa salampati diha sa nagdagayday nga sapa,
: sa mga salampati nga gidigo sa gatas ug nagbarog daplin sa sapa.
13: Ang iyang mga aping sama katahom sa usa ka tanaman
: nga nalukop sa mga tanom nga mahumot.
: Ang iyang ngabil sama sa mga lirio
: nga nag-agos sa duga sa mira.
14: Maayong pagkaporma ang iyang mga kamot,
: ug may mga singsing siya nga gidayandayanan ug mga batong mahalon.
: Ang iyang lawas sama sa hamis nga ibori
: nga gidayandayanan ug mga sapiro.
15: Ang iyang mga paa sama sa mga haligi nga alabastro
: nga gipasukad sa mga tungtonganan nga bulawan.
: Ambongan siyang tan-awon
: sama sa Bukid sa Lebanon
: diin anaa ang maanindot nga mga sipres.
16: Laming hagkan ang iyang baba,
: makalipay gayod siya kanako.
: Ingon niini ang akong hinigugma,
: mga babaye sa Jerusalem.