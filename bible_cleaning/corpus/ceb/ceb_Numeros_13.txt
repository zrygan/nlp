1: Ang Ginoo miingon kang Moises,
2: Pagsugog mga tawo aron sa pagpangespiya sa yuta sa Canaan nga ihatag ko sa mga Israelita. Ang matag tawo nga imong sugoon kinahanglan pangulo sa matag banay sa Israel.
315: Mituman si Moises ug gikan sa kamingawan sa Paran gipadala niya ang mga pangulo nga mao kining mosunod
: sa banay ni Ruben, si Shemmua nga anak ni Zacur
: sa banay ni Simeon, si Safat nga anak ni Hori
: sa banay ni Juda, si Caleb nga anak ni Jefone
: sa banay ni Isacar, si Igal nga anak ni Jose
: sa banay ni Efraim, si Hosea nga anak ni Nun
: sa banay ni Benjamin, si Palti nga anak ni Rafu
: sa banay ni Zabulon, si Gadiel nga anak ni Sodi
: sa banay ni Manases, si Gadi nga anak ni Susi
: sa banay ni Dan, si Ammiel nga anak ni Gemalli
: sa banay ni Aser, si Sethur nga anak ni Miguel
: sa banay ni Neftali, si Nahbi nga anak ni Vophsi
: sa banay ni Gad, si Geuel nga anak ni Maqui
16: Mao kini ang mga ngalan sa mga tawo nga gisugo ni Moises sa pagpangespiya sa Canaan. Ug ginganlan ni Moises ug Josue si Hosea nga anak ni Nun.
17: Gisugo sila ni Moises aron sa pagpangespiya sa yuta sa Canaan ug giingnan niya sila, Pangadto kamo sa Negeb ug tungas sa kabungtoran
18: ug susiha unsang matanga sa yuta kini. Susiha usab ang mga lumolupyo niini kon lig-on ba sila o huyang, diyutay ba sila o daghan ba.
19: Tan-awa kon maayo ba ang yuta o dili, kon kinutaan ba ang ilang mga siyudad,
20: tabunok ba ang ilang yuta o dili, may kakahoyan ba kini o wala. Pagmaisogon kamo ug pagdala kamog prutas gikan sa maong yuta. Kadtong panahona mao ang tinghinog sa unang bunga sa paras.
21: Busa nangadto sila sa dapit sa amihanan ug gisusi nila ang yuta gikan sa kamingawan sa Zin ngadto sa Rehob, duol sa ganghaan sa Hamat.
22: Nangadto sila sa Negeb ug miabot sa Hebron diin didto magpuyo si Ahiman, si Sesai ug si Talmai, mga kaliwat sa mga higante nga ginganlag Anak. Gitukod ang Hebron pito ka tuig sa wala pa tukora ang Soan sa Ehipto.
23: Nangabot sila sa Walog sa Escol ug didto nagputol sila ug usa ka pungpong sa ubas nga hilabihan kabug-at nga nagkinahanglan ug duha ka tawo pagyayong niini. Nagdala usab silag mga granada ug mga igos.
24: Ginganlag Walog sa Escol kadtong dapita tungod sa mga pungpong sa prutas nga gipamutol didto sa taga-Israel.
25: Tapos ang 40 ka adlaw namauli sila gikan sa ilang pagpangespiya sa maong yuta.
26: Miadto sila kang Moises ug kang Aaron ug sa tibuok katawhan sa Israel nga didto sa Cades sa kamingawan sa Paran. Gitaho nila ang ilang panaw ug gipakita nila ang mga prutas gikan sa yuta nga ilang gisusi.
27: Miingon sila, Nakaabot kami sa yuta nga inyong gipaadtoan kanamo. Tabunok kini kaayo ug ania ang mga prutas nga among nakuha sa maong yuta.
28: Apan kusgan ang mga lumolupyo sa maong yuta ug ang mga siyudad kinutaan ug habog kaayo. Gawas pa niini, nakita namo didto ang mga kaliwat ni Anak.
29: Ang mga Amalekanhon maoy nagpuyo sa Negeb. Ang mga Hitihanon, mga Jebusihanon ug ang mga Amorihanon atua magpuyo sa dapit sa kabungtoran. Ug ang mga Canaanhon anaa magpuyo daplin sa dagat ug daplin sa Suba sa Jordan.
30: Apan gipahilom ni Caleb ang katawhan sa atubangan ni Moises ug giingnan, Mangadto kita karon dayon ug puy-an nato kini kay mabuntog nato sila.
31: Unya ang mga tawo nga mikuyog kaniya miingon, Dili kita makabuntog sa katawhan didto kay sila mas lig-on kay kanato.
32: Pinaagi niini gidala nila ngadto sa katawhan sa Israel ang bakak nga taho bahin sa Canaan. Sila miingon, Ang yuta nga among gipangispiyahan maoy yuta nga dili mohatag ug igong abot nga makaon sa mga tawo ug ang tanang tawo nga among nakita mga tag-as ug dagko kaayo.
33: Nakita namo didto ang taga-Nefilim mga kaliwat ni Anak nga gikan sa Nefilim ug gibati namo nga sama lamang kamig apan-apan kon itandi kanila ug nasiguro namo nga ingon usab niana ang ilang pagtan-aw kanamo.