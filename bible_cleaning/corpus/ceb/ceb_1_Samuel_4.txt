1: Niadtong higayona nakiggubat ang Israel sa mga Filistihanon. Nagkampo sila didto sa Ebeneser ug ang mga Filistihanon didto nagkampo sa Afek.
2: Naglaray ang mga Filistihanon atbang sa mga Israelita ug sa ilang panagsangka nabuntog ang Israel sa mga Filistihanon. Upat ka libo ka Israelita ang nangamatay.
3: Sa pagpauli sa mga tropa didto sa ilang kampo, ang mga pangulo sa Israel miingon, Nganong gipabuntog man kita sa Ginoo sa mga Filistihanon niining adlawa? Dad-on nato nganhi gikan sa Silo ang Sudlanan sa Kasabotan sa Ginoo aron ubanan kita niya ug luwason gikan sa atong mga kaaway.
4: Busa nagsugo silag mga tawo pag-adto sa Silo aron pagkuha sa Sudlanan sa Kasabotan sa Ginoo nga maoy naghulagway sa mahimayaong trono sa Ginoo nga Labing Gamhanan ibabaw sa mga Kerubin. Ang duha ka anak ni Eli, si Hopni ug si Pinehas, mikuyog sa Sudlanan sa Kasabotan.
5: Sa pag-abot sa Sudlanan sa Kasabotan didto sa kampo, naninggit ang tanang mga Israelita ug milanog ang ilang tingog.
6: Sa pagkadungog sa mga Filistihanon sa singgit, miingon sila, Unsa may buot ipasabot sa mga Hebreo nga naninggit man sila? Ug sa pagkasayod nila nga ang Sudlanan sa Kasabotan sa Ginoo diha na sa kampo,
7: nangahadlok ang mga Filistihanon ug miingon, Usa ka dios ang miabot sa kampo! Alaot kita kay walay nahitabo nga sama niini sukad masukad!
8: Pagkaalaot nato! Kinsa may makaluwas kanato gikan niining gamhanang mga dios? Mao kini ang mga dios nga nagpaantos sa mga Ehiptohanon pinaagi sa tanang matang sa katalagman didto sa kamingawan.
9: Apan dili kita angayng mangahadlok! Magpakalaki kita aron dili kita maulipon sa mga Hebreo ingon nga kaniadto sila naulipon nato. Mosukol kita kanila.
10: Busa nakig-away ang mga Filistihanon ug nabuntog nila ang mga Israelita. Misibog ang mga Israelita ug namauli sa ila. Daghan kaayo ang nangamatay sa mga sundalong Israelita. Namatyan silag 30,000 ka sundalong naglakaw.
11: Ang Sudlanan sa Kasabotan sa Dios nailog ug namatay ang duha ka anak ni Eli nga si Hopni ug si Pinehas.
12: Nakaipsot gikan sa panggubatan ang usa ka tawo sa banay ni Benjamin ug sa maong adlaw sa iyang paglayas miabot siya sa Silo. Gigisi niya ang iyang bisti ug gibutangag yuta ang iyang ulo aron sa pagpakita sa iyang kaguol.
13: Sa pag-abot niya, si Eli naglingkod daplin sa dalan ug naglantaw sa unahan kay nabalaka man siya pag-ayo sa Sudlanan sa Kasabotan. Ug sa dihang miabot ang tawo didto sa siyudad ug gikabalita niya ang nahitabo, nagminatay ang tanan sa kahadlok.
14: Sa pagkabati ni Eli sa kagahob, siya miingon, Unsay hinungdan niini? Unya ang tawo midali pag-adto kang Eli aron pagsugilon kaniya.
15: Si Eli nagpanuigon nag 98 ug halap na siya.
16: Ug si Eli gisultihan sa tawo, Miikyas ako gikan sa panggubatan karong adlawa.
: Ug si Eli nangutana, Unsa may nahitabo, anak?
17: Mitubag ang tawo, Nabuntog ang mga Israelita sa mga Filistihanon ug nanglayas sila ug daghan ang nangamatay. Ang imong duha ka anak, si Hopni ug si Pinehas namatay usab ug nailog sa kaaway ang Sudlanan sa Kasabotan.
18: Sa paghisgot niya sa Sudlanan sa Kasabotan, si Eli natikay-ang ug nabali ang iyang liog ug namatay kay tigulang na man siya ug bug-at ang iyang lawas. Nangulo siya sa Israel sulod sa 40 ka tuig.
19: Niadtong higayona hapit na manganak ang umagad ni Eli, ang asawa ni Pinehas. Ug sa pagkabalita niya nga nailog ang Sudlanan sa Kasabotan ug nga namatay ang iyang ugangan ug ang iyang bana, misakit dayon ang iyang tiyan ug nanganak siya.
20: Nag-ungaw siya sa kamatayon ug giingnan siya sa mananabang, Ayaw kahadlok kay lalaki ang imong anak. Apan wala siya motingog o magtagad.
21: Unya ginganlan niyag Ikabod ang bata kay matod pa niya, Nawala na ang kabantog sa Israel kay nailog man ang Sudlanan sa Kasabotan ug namatay ang iyang ugangan ug ang iyang bana.
22: Ug miingon pa gayod siya, Nawala na ang kabantog sa Israel kay nailog na man ang Sudlanan sa Kasabotan sa Dios.