1: Si Uzias nagpanuigon ug 16 sa dihang gihimo siya nga hari sa tanang katawhan sa Juda puli sa iyang amahan nga si Amasias.
2: Human sa kamatayon sa iyang amahan nailog niya pagbalik ang Elot ug gitukod niya kini pag-usab.
3: Naghari siya didto sa Jerusalem sulod sa 52 ka tuig. Ang iyang inahan mao si Jecolias nga taga-Jerusalem.
4: Gihimo niya ang matarong atubangan sa Ginoo sumala sa tanan nga nabuhat sa iyang amahan nga si Amasias.
5: Naninguha siya sa pag-alagad sa Dios sa panahon ni Zacarias nga maoy nagmatuto kaniya sa pagbaton ug kahadlok sa Dios. Samtang nagpadayon siya pag-alagad sa Ginoo , gihimo siya sa Dios nga mauswagon.
6: Gisulong ni Uzias ang mga Filistihanon ug gigun-ob ang mga kota sa Gat, Habni ug sa Asdod, ug gitukod niya ang mga siyudad sa kayutaan sa Asdod ug ubang dapit sa mga Filistihanon.
7: Gitabangan siya sa Dios batok sa mga Filistihanon ug batok sa mga taga-Arabia nga nagpuyo didto sa Gurbaal ug batok sa mga taga-Meun.
8: Nagbayad ug buhis kang Uzias ang mga Amonihanon ug ang iyang kabantog mikaylap hangtod sa Ehipto tungod sa iyang pagkagamhanan.
9: Labot pa nagtukod ug mga tore si Uzias didto sa Jerusalem diha sa Ganghaan sa Eskina ug sa Ganghaan sa Walog ug diha sa Likoanan ug gilig-on niya kini.
10: Nagtukod usab siyag mga tore didto sa kamingawan ug nagkalot siyag daghang pundohanan sa tubig kay daghan man siyag mga kahayopan sa tiilan sa mga bungtod sa Juda ingon man sa kapatagan. Aduna usab siyay mga mag-uuma ug mga tig-atiman sa paras diha sa kabungtoran ug diha sa mga yutang tabunok kay mahigugmaon man siya sa pagpanguma.
11: Dugang pa niini, si Uzias may kasundalohan nga andam sa pagpakiggubat nga gibahinbahin sa igong gidaghanon. Ang talaan niini gitipigan ni Jeiel nga sekretaryo ug ni Maasias nga opisyal ubos sa pagdumala ni Hananias nga usa sa mga sinaligan sa hari.
12: Ang mga pangulo sa mga sundalo mikabat ug 2,600 ka tawo.
13: Ubos sa ilang pagmando mao ang 307,500 ka mga sundalo nga takos manalipod sa hari batok sa iyang mga kaaway.
14: Gisangkapan ni Uzias ang kasundalohan ug taming, bangkaw, helmet, sapot nga puthaw, pana ug mga bato alang sa lambuyog.
15: Didto sa Jerusalem ang iyang mga tawo nga batid sa pagpamuhat nag-imbento ug mga kahimanan sa pagpasupot sa mga udyong ug sa dagkong mga bato. Gipahimutang kini ibabaw sa mga tore ug eskina. Ang iyang kabantog mikaylap kay gitabangan man siya sa Dios ug nahimo siyang gamhanan.
16: Apan sa gamhanan na si Uzias nahimo siyang garboso busa gipukan siya kay wala man siya magmatinud-anon sa Ginoo nga iyang Dios. Misulod siya sa Templo aron pagsunog ug insenso didto sa halaran bisag gidili kini sa Ginoo .
17: Apan gisunod siya ni Azarias, ang pari, kauban sa 80 ka isog nga mga pari sa Ginoo .
18: Gibadlong nila si Hari Uzias ug giingnan, Uzias, dili ka angay nga maoy magsunog ug insenso alang sa Ginoo . Buluhaton kini sa mga pari nga mga kaliwat ni Aaron nga gipili aron pagsunog ug mga insenso. Hala, gawas kay sayop kining imong gibuhat ug dili ka makapaabot nga pasidunggan ka sa Ginoo .
19: Nagtindog si Uzias duol sa halaran didto sulod sa Templo ug nagbitbit siyag sudlanan sa insenso. Nasuko siya sa mga pari ug sa kalit gitaptan ug sangla ang iyang agtang.
20: Si Azarias, ang pari, ug ang tanang mga pari mitan-aw kaniya ug nakita nila ang sanla diha sa iyang agtang. Ug dihadiha gipagawas nila siya ug siya mismo midali paggawas kay gisilotan man siya sa Ginoo .
21: Si Hari Uzias usa ka sanlahon hangtod sa iyang pagkamatay ug nagpuyo siya sa laing balay. Wala na siya pasudla sa Templo. Si Jotam nga iyang anak maoy nagdumala sa panimalay sa hari ug nagmando sa nasod.
22: Ang nabuhat ni Uzias sukad gayod sa sinugdan gisulat ni propeta Isaias nga anak ni Amos.
23: Unya si Uzias namatay ug wala nila siya ilubong sa lubnganan sa mga hari kay sanlahon man siya. Ug si Jotam nga iyang anak maoy mipuli kaniya paghari.