1: Mipanaw si Jacob dala ang tanan niyang kabtangan ug miabot siya sa Berseba ug didto naghalad siya ngadto sa Dios sa iyang amahan nga si Isaac.
2: Unya sa pagkagabii, pinaagi sa mga panan-awon, giingnan sa Dios si Jacob, Jacob!
: Ug mitubag siya, Ania ako.
3: Miingon ang Dios, Ako ang Dios, ang Dios sa imong amahan. Ayaw kahadlok pag-adto sa Ehipto kay didto himoon ko ang imong mga kaliwat nga usa ka dakong nasod.
4: Ubanan ko ikaw ngadto sa Ehipto ug dad-on ko pagbalik dinhi ang imong mga kaliwat. Ug inigkamatay nimo, anaa sa imong kiliran si Jose.
5: Unya mibiya si Jacob sa Berseba. Gipasakay sa mga anak ni Jacob ang ilang amahan ug ang ilang gagmayng kabataan ingon man ang ilang mga asawa sa mga sakyanan nga gipadala kanila ni Paraon.
6: Gidala nila ang ilang mga kahayopan ug mga kabtangan nga napanag-iya nila didto sa Canaan. Busa miadto si Jacob sa Ehipto uban sa tanan niyang kaliwat
7: ang iyang mga anak ingon man ang iyang mga apo.
8: Mao kini ang mga kaliwat ni Jacob nga miuban kaniya sa Ehipto: ang iyang kamagulangang anak nga si Ruben
9: ug ang mga anak niya nga sila si Hanoc, si Pallu, si Hezron ug si Carmi;
10: si Simeon ug ang iyang mga anak nga sila si Jemuel, si Jamin, si Ohad, si Jakin, si Zohar ug si Shaul nga anak sa babaye nga taga-Canaan;
11: si Levi ug ang iyang mga anak nga si Gerson, si Kohat ug si Merari;
12: si Juda ug ang iyang mga anak nga si Shela, si Perez ug si Zera Ang mga anak ni Juda nga si Er ug si Onan namatay didto sa Canaan; ang mga anak ni Perez nga sila si Hezron ug si Hamul;
13: Si Isacar ug ang iyang mga anak nga si Tola, si Puva, si Iob ug si Shimron;
14: si Zabulon ug ang iyang mga anak nga si Sered, si Elon ug si Jaleel.
15: Mao kini sila ang mga anak ni Jacob ug ni Lea didto sa Mesopotamia, wala pay labot kang Dina nga iyang babayeng anak. Mikabat ug 33 ang ilang mga liwat.
16: Uban usab si Gad ug ang iyang mga anak nga si Sifeon, si Hagi, si Suni, si Esbon, si Eri, si Arodi ug si Areli;
17: si Aser ug ang iyang mga anak nga si Imna, si Ishvah, si Ishvi, si Berias, ang igsoon nilang babaye nga si Sera ug ang mga anak ni Berias nga sila si Heber ug si Malkiel.
18: Kini silang 16 mga kaliwat ni Jacob ug ni Zilfa, ang ulipon nga gihatag ni Laban kang Lea nga iyang anak.
19: Ang mga anak ni Jacob ug ni Raquel mao sila si Jose ug si Benjamin.
20: Si Manases ug si Efraim mga anak ni Jose ug ni Asenat nga anak ni Potifera, ang pari sa On. Didto sila matawo sa Ehipto.
21: Ang mga anak ni Benjamin mao sila si Bela, si Beker, si Asbel, si Gera, si Naaman, si Ehi, si Ros, si Mupim, si Hupim ug si Ared.
22: Kini silang 14 mga kaliwat ni Jacob ug ni Raquel.
23: Uban usab si Dan ug ang iyang anak nga si Husim;
24: si Neftali ug ang iyang mga anak nga si Jaseel, si Guni, si Jeser ug si Silim.
25: Kini silang pito mao ang mga kaliwat ni Jacob ug ni Bilha, ang ulipon nga gihatag ni Laban kang Raquel nga iyang anak.
26: Ang mga kaliwat ni Jacob nga nangadto sa Ehipto 66 ka buok walay labot sa mga asawa sa iyang mga anak.
27: Lakip sa duha ka anak ni Jose nga natawo didto sa Ehipto, miabot ug 70 ang tanang kaliwat ni Jacob nga miadto sa Ehipto.
28: Si Juda gipaadto pag-una ni Jacob kang Jose aron paghangyo kaniya nga tagboon niya si Jacob didto sa Gosen. Sa pag-abot nila sa Gosen,
29: gipakuha ni Jose ang iyang karwahi ug miadto siya sa Gosen aron pagtagbo kang Jacob nga iyang amahan. Sa pagtagbo gayod nila, gigakos ni Jose ang iyang amahan ug mihilak siyag dugay.
30: Miingon si Jacob kang Jose, Andam na akong mamatay karon kay nakita ko na man ikaw ug nasayod na ako nga buhi ka pa diay.
31: Unya miingon si Jose sa iyang mga igsoon ug sa ubang sakop sa panimalay sa iyang amahan, Adtoon ko si Paraon ug sultihan ko siya nga nahiabot na ang akong mga igsoon ug ang pamilya sa akong amahan gikan sa Canaan.
32: Sultihan ko siya nga kamo magbalantay sa mga karnero ug mga baka ug gidala ninyo ang inyong kahayopan ug ang tanang kabtangan.
33: Busa kon pangutan-on kamo ni Paraon kon unsay inyong panginabuhi,
34: ingna gayod siya, Mga magbalantay kami sa mga hayop sukad sa among pagkabatan-on sama sa among mga ginikanan. Sa ingon, anha kamo niya papuy-a sa Gosen. Gisulti kini ni Jose kay dili man gusto ang mga Ehiptohanon ug mga bakero.