1: Ang Ginoo miingon,
: Gihigugma ko ang Israel sa bata pa siya;
: gikan sa Ehipto gitawag ko siya ingon nga akong anak.
2: Sa nagsigi akog sangpit kanila,
: nag-anam hinuon silag palayo kanako.
: Nagpadayon sila sa pagsimba kang Baal
: ug sa pagsunog ug insenso alang sa ilang diosdios.
3: Akoy nagtudlo sa Efraim sa paglakaw;
: akoy nagkugos sa akong katawhan,
: apan wala sila moila nga akoy nag-amoma kanila.
4: Gihigtan ko sila sa mga pisi sa kaluoy
: ug sa lig-ong higot sa gugma,
: ug nahimo ako nga ilang magtatabang sa pagpagaan sa ilang yugo,
: ug miduko ako aron sa pagpakaon kanila.
5: Mamalik sila sa Ehipto,
: ug ang Asiria maoy maghari kanila,
: kay midumili man sila sa pagbalik kanako.
6: Mahitabo ang gubat diha sa ilang mga siyudad;
: maguba ang mga ganghaan niini;
: mangamatay sila tungod kay nagtuman man sila sa ilang gusto.
7: Mobiya gayod kanako ang akong katawhan,
: busa ang yugo gitagana alang kanila
: ug walay makatangtang niini.
8: Unsaon ko man sa pagbiya kanimo, O Efraim?
: Unsaon ko man sa pagtugyan kanimo ngadto sa laing kamot, O Israel?
: Unsaon ko man sa paghimo kanimo nga sama sa Adma?
: Unsaon ko man sa paghimo kanimo nga sama sa Zeboim?
: Dili motugot ang akong kasingkasing niana,
: kay mipasulabi man ang akong gugma ug kaluoy kanimo.
9: Dili ko ipadayon ang pintas kong kasuko;
: dili ko gub-on pag-usab ang Efraim
: kay ako Dios man ug dili tawo.
: Ako ang Balaan nga uban kaninyo
: ug dili ako moanha kaninyo nga may kasilag.
10: Mosunod kanako ang akong katawhan
: sa dihang mongulob ako sama sa liyon batok sa ilang mga kaaway.
: Modali sila pagduol kanako gikan sa kasadpan.
11: Moduol sila nga maglupad daw langgam gikan sa Ehipto,
: ug daw mga salampati gikan sa Asiria,
: ug ibalik ko sila sa ilang puloy-anan.
: Ako, ang Ginoo , maoy nagsulti niini.
12: Ang Ginoo miingon,
: Napuno ako sa pagpamakak sa Efraim
: ug sa pagpanglimbong sa katawhan sa Israel.
: Apan dili ingon kanila ang Juda
: kay siya wala man mobiya sa balaang Dios.