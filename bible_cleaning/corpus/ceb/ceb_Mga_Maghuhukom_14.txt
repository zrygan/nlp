1: Usa ka adlaw niana, si Samson milugsong sa Timna ug didto nakita niya ang usa ka babaye nga Filistihanon.
2: Mipauli siya ug giingnan niya ang iyang amahan ug inahan, May nakita akong babaye nga Filistihanon didto sa Timna. Kuhaa siya kay gusto akong mangasawa kaniya.
3: Apan giingnan siya sa iyang amahan ug inahan, Nganong mangasawa ka man ug kaliwat sa mga dili tinuli nga Filistihanon? Wala bay mga babaye sa imong kaparyentihan o sa atong kadugo?
: Apan giingnan ni Samson ang iyang amahan, Siya ang gusto kong pangasaw-on.
4: Wala masayod ang iyang amahan ug inahan nga ang Ginoo diay maoy nagmando kang Samson sa pagbuhat niini tungod kay ang Ginoo nangitag higayon sa pagpakig-away sa mga Filistihanon. Niining panahona ang mga Filistihanon maoy nagmando sa Israel.
5: Unya miadto si Samson sa Timna uban sa iyang amahan ug inahan. Sa pag-agi nila sa kaparasan, nakadungog siyag batan-ong liyon nga nagngulob kaniya.
6: Apan gigamhan si Samson sa espiritu sa Ginoo ug gikuniskunis niya ang liyon nga daw usa lamang ka nating kanding. Apan wala niya kini isugilon sa iyang amahan ug inahan.
7: Unya miadto siya ug nakigsulti sa babaye ug nakagusto si Samson kaniya.
8: Human molabay ang pipila ka adlaw mibalik si Samson aron pagpangasawa kaniya. Mitipas siya sa dalan aron pagtan-aw sa liyon nga gipatay niya ug natingala siya pagkakita niya sa mga putyokan ug sa dugos nga diha sa patayng lawas sa liyon.
9: Mikuha siyag dugos ug gikaon niya kini samtang naglakaw siya. Miadto siya sa iyang amahan ug inahan ug gihatagan niya sila niini. Nangaon sila apan wala sultihi ni Samson nga kinuha niya ang dugos gikan sa patayng lawas sa liyon.
10: Miadto ang iyang amahan sa balay sa babaye ug nagkombira didto si Samson. Mao kini ang batasan sa mga batan-ong lalaki.
11: Sa pagkakita sa mga Filistihanon kaniya nagdala silag 30 ka mga batan-ong lalaki aron sa pagpakig-uban kaniya.
1213: Si Samson miingon kanila, Tigmoan ko kamo. Makigpusta ako kaninyog 30 ka pirasong lino ug 30 ka maayong bisti nga dili kamo makatagna niini sa dili pa matapos ang pito ka adlawng kombira.
: Unya miingon sila, Sultihi kami sa imong tigmo.
14: Miingon si Samson,
: Gikan sa manunukob migula ang makaon;
: gikan sa kusgan migula ang matam-is.
: Milabay ang tulo ka adlaw ug wala pa gihapon sila makatagna sa kahulogan sa tigmo.
15: Sa ikaupat nga adlaw giingnan nila ang asawa ni Samson, Lansisi ang imong bana sa pagtug-an kanamo sa kahulogan sa tigmo. Kay kon dili, sunogon namo ang balay sa imong amahan ug iapil ka namo pagsunog. Gidapit ba ninyo kami aron panapion?
16: Busa ang asawa ni Samson miadto kaniya nga naghilak ug miingon, Wala mo diay ako higugmaa! Nasilag ka kanako! Gitigmoan mo ang akong mga katagilungsod ug wala mo ako tug-ani sa kahulogan niini.
: Si Samson miingon kaniya, Wala gani nako tug-ani ang akong amahan ug inahan, ikaw na ba hinuon?
17: Nagsigig hilak ang asawa ni Samson sulod sa pito ka adlawng kombira. Apan sa ikapitong adlaw gitug-anan siya ni Samson sa tubag tungod kay namugos man gayod siya. Unya gitug-anan niya ang iyang mga katagilungsod.
18: Busa sa ikapitong adlaw, sa wala pa mosalop ang adlaw giingnan si Samson sa mga tawo,
: May tam-is pa ba kay sa dugos?
: Ug may kusgan pa ba kay sa liyon?
: Si Samson mitubag,
: Kon wala pa kamo magdaro pinaagi sa akong baka,
: dili gayod unta kamo masayod sa tubag.
19: Unya si Samson gigamhan sa espiritu sa Ginoo ug nahimo siyang kusgan. Miadto siya sa Ascalon ug gipatay niya didto ang 30 ka tawo, gitulisan ug gikuhaan niya sila sa ilang maayong bisti ug gihatag ngadto sa mga tawo nga nakatubag sa tigmo. Unya mipauli siya sa ila nga napungot pag-ayo sa nahitabo.
20: Ang asawa ni Samson gihatag ngadto sa abay sa pamanhonon sa pagkasal niya.