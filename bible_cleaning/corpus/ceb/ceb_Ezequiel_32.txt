1: Unya sa unang adlaw sa ika-12 nga bulan sa ika-12 nga tuig, giingnan ako sa Ginoo ,
2: Tawo, pasidan-i ang hari sa Ehipto
: Nagtuo ka nga ikaw daw liyon
: atubangan sa ubang kanasoran
: apan sama ka sa buaya sa katubigan.
: Motunga ka sa imong mga suba
: ug gikutaw mo ang tubig niini
: sa imong mga tiil ug nalubog kini.
3: Pukoton ko ikaw pinaagi sa daghang katawhan
: ug bitaron ka nila.
4: Ilabay ko ikaw sa yuta, ngadto sa kapatagan
: ug busgon ko sa imong unod ang tanang mga langgam ug mga mananap.
5: Ikatag ko ang imong kaunoran diha sa kabukiran
: ug pun-on ko sa imong patayng lawas ang kawalogan.
6: Humdon ko sa dinagayday
: sa imong dugo ang kapatagan ug kabukiran,
: ug ang mga katubigan matina sa imong dugo.
7: Sa dihang laglagon ko na ikaw,
: tabonan ko ang langit
: ug kuhaan ko ang kabituonan sa ilang kahayag.
: Tabonan ko sa panganod ang adlaw
: ug dili ko padan-agon ang bulan.
8: Ang tanang naghatag ug kahayag sa langit,
: pangitngiton ko tungod kanimo
: aron sanapan sa kangitngit ang tibuok mong yuta,
: nag-ingon ang Ginoong Dios .
9: Mangahadlok ang kanasoran sa dihang ipabihag ko ikaw ngadto sa laing mga nasodmga nasod nga wala mo mailhi.
10: Lisangon ko ang ubang katawhan sa mahitabo kanimo ug mangurog sa kahadlok ang ilang mga hari tungod kanimo inigbakyaw ko sa akong espada diha sa ilang atubangan. Mangurog sila sa kahadlok sa mahitabo kanila inig-abot na sa adlaw sa imong pagkapukan.
11: Nag-ingon ang Ginoong Dios , Mahiagom ka gayod sa espada sa hari sa Babilonia.
12: Pamatyon ko ang daghan mong ginsakopan pinaagi sa espada sa mga tawong gamhananmga tawong dili hitupngan sa kabangis. Wagtangon nila ang imong garbo, O Ehipto, ug mangamatay ang tanan nimong katawhan.
13: Pamatyon ko ang tanan nimong kahayopan diha sa daplin sa katubigan. Wala na unyay tawo o mananap nga moyatak pa kanimo.
14: Unya patin-awon ko ang imong katubigan ug padagaydayon ko daw lana ang imong kasubaan. Ako, ang Ginoong Dios , maoy nag-ingon niini.
15: Sa dihang gun-obon ko ang Ehipto, wala nay mahibilin sa bisan unsa nga anaa niini. Sa dihang hampakon ko ang tanan niyang lumolupyo, makaila unya sila nga ako mao ang Ginoo .
16: Kining maong pasidaan mahimo unyang awit alang sa mga patay nga pagaawiton sa mga babayeng lumolupyo sa nagkalainlaing nasod alang sa Ehipto ug sa tanan niyang lumolupyo. Ako, ang Ginoong Dios , maoy nag-ingon niini.
17: Sa ika-15 nga adlaw sa unang bulan sa ika-12 nga tuig, giingnan ako sa Ginoo ,
18: Tawo, pagbangotan alang sa daghang katawhan sa Ehipto ug itambog sila uban sa gamhanang mga nasod ngadto sa kalibotan sa mga patay.
19: Ingna ang Ehipto, Mas matahom ka man kaha kay sa uban, sigi tipon didto sa mga wala motuog Dios.
20: Mangapukan sila uban niadtong pamatyon pinaagi sa espada ug ilubong uban kaniya ang daghan niyang mga lumolupyo.
21: Ang gamhanang mga pangulo ug ang mga kaabin sa Ehipto moabiabi kanila didto sa kalibotan sa mga patay ug moingon: Ania na ang mga wala motuo sa Dios ug ang mga gipamatay pinaagi sa espada ug nanghigda sila nga walay timik.
22: Atua usab didto ang Asiria ug ang tanan niyang kaabin ug ang ilang mga lubnganan naglibot kaniya. Gipamatay sila pinaagi sa espada.
23: Ang ilang mga lubnganan atua mahimutang sa kinahiladman nga bahin sa kalibotan sa mga patay. Ang iyang lubnganan gilibotan sa iyang mga kaabin nga kaniadto gikalisangan apan nangamatay silang tanan pinaagi sa espada.
24: Atua usab didto ang Elam ug naglibot sa iyang lubnganan ang iyang mga sundalo nga wala motuo sa Dios. Gikalisangan sila kaniadto apan nangamatay pinaagi sa espada ug miadto sa Seol ug nag-antos sa kaulawan uban sa tanan nga gipamatay nga atua gibanlod didto.
25: Sa taliwala sa mga patay gihimoan siyag lubnganan, linibotan sa lubnganan sa iyang mga ginsakopan. Pulos sila dili motuo sa Dios ug gipamatay pinaagi sa espada. Kaniadto gikalisangan sila sa mga tawo apan karon nahiagom sila sa kaulawan uban sa mga tawo nga gitambog ngadto sa Seol.
26: Atua usab didto ang Mesec ug ang Tubal ug gilibotan sila sa mga lubong sa ilang mga sundalo. Pulos sila wala motuo sa Dios ug gipamatay pinaagi sa espada. Gikalisangan sila kaniadto.
27: Wala sila mahitipon sa mga tawong gamhanan sa karaang panahon ug gitambog sila sa kalibotan sa mga patay dala ang ilang mga hinagiban sa gubat. Gibutang sa ilang ulohan ang ilang mga espada ug ang mga taming diha sa ilang dughan. Kining mga tawong gamhanan gikalisangan sa katawhan kaniadto.
28: Sa ingon niini pamatyon ang mga Ehiptohanon ug mahitipon sa mga wala motuo sa Dios nga nangamatay sa gubat.
29: Atua usab didto ang Edomea, ang iyang mga hari ug ang tanan niyang mga prinsipe nga bisan sa ilang pagkagamhanan kaayo, gilubong tipon sa mga wala motuo sa Dios. Nangamatay sila pinaagi sa espada ug atua na sa kalibotan sa mga patay.
30: Atua usab didto ang mga prinsipe nga gikan sa amihanan lakip ang tanang taga-Sidon. Bisan gikalisangan sila kaniadto tungod sa ilang pagkagamhanan apan atua na sila sa kalibotan sa mga patay tipon sa mga wala motuo sa Dios. Nangamatay sila pinaagi sa espada ug naulawan.
31: Inigkakita sa hari sa Ehipto kanila, malipay siya tungod sa tanan niyang ginsakopan bisan tuod siya ug ang iyang kasundalohan gipamatay pinaagi sa espada, nag-ingon ang Ginoong Dios .
32: Gikalisangan siya kaniadto sa katawhan busa ang hari sa Ehipto ug ang tanan niyang katawhan ibanlod tipon sa mga wala motuo sa Dios. Nangamatay sila pinaagi sa espada, nag-ingon ang Ginoong Dios .