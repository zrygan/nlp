1: Unya giingnan ni Samuel ang mga Israelita, Gituman ko ang tanan ninyong hangyo ug gihatagan ko kamog hari.
2: Karon ania na sa inyong atubangan ang hari ug ania usab ako nga tigulang ug giuban na. Ania usab uban kaninyo ang akong mga anak. Nakig-uban ako kaninyo sukad sa akong pagkabatan-on hangtod karon.
3: Karon sultihi ako sa inyong nahinawayan kanako atubangan sa Ginoo ug sa iyang dinihogang hari. May gikawatan ba akog asno o baka? May gilimbongan ba ako o gidaugdaog? Nagpasuborno ba ako aron pagtuis sa hustisya? Pamatud-i kon nakabuhat ako niini kay iuli ko kini kaninyo.
4: Sila mitubag, Wala mo kami limbongi o tikasi o daugdaoga ug wala ka magpasuborno.
5: Ug giingnan niya sila, Ang Ginoo saksi ingon man ang iyang dinihogan nga wala kamo makakaplag ug sayop nga akong nabuhat.
: Ug miingon sila, Oo, saksi ang Ginoo .
6: Ug giingnan ni Samuel ang katawhan, Saksi ang Ginoo nga nagpili kang Moises ug kang Aaron ug nagpagula sa inyong mga katigulangan gikan sa Ehipto.
7: Busa paminaw kamo kay isaysay ko ang tanan nga nahimo sa Ginoo kaninyo ug sa inyong katigulangan.
8: Sa pag-adto ni Jacob ug sa iyang mga anak sa Ehipto, gidaugdaog sila sa mga Ehiptohanon ug ang inyong katigulangan nagpakitabang sa Ginoo ug gipadala niya si Moises ug si Aaron aron pagluwas kanila ug gipapuyo niya sila dinhi niining dapita.
9: Apan nalimot sila sa Ginoo nga ilang Dios ug gitugyan niya sila ngadto kang Sisera nga pangulo sa kasundalohan ni Habin nga hari sa Hazor ug ngadto sa mga Filistihanon ug sa hari sa Moab. Ug nakig-away sila kanila.
10: Unya nagpakitabang sila sa Ginoo ug miingon, Nakasala kami kay gitalikdan namo ang Ginoo ug nag-alagad hinuon kami sa mga Baal ug sa mga Astarte. Luwasa kami karon gikan sa among mga kaaway ug moalagad kami kanimo.
11: Ug gipadala sa Ginoo si Gideon, si Barac, si Hepta ug unya ako. Ug giluwas kamo sa Ginoo gikan sa inyong mga kaaway nga naglibot kaninyo ug nagpuyo kamo karon nga malinawon.
12: Sa diha nga gisulong kamo sa hari sa mga Amonihanon nga si Nahas, miingon kamo kanako, Dili kami gusto kanimo. Hari ang among gikinahanglan, nga unta ang Ginoo nga inyong Dios mao man ang inyong hari.
13: Ug karon ania ang hari nga inyong gipili. Siya maoy gipili sa Ginoo .
14: Kon kahadlokan ninyo ang Ginoo ug alagaran ug tumanon ninyo ang iyang sugo ug kon kamo ug ang inyong hari magmasinugtanon sa Ginoo nga inyong Dios, mabulahan gayod kamo.
15: Apan kon dili kamo mamati sa Ginoo ug mosupil hinuon kaniya, kastigohon kamo niya lakip ang inyong hari.
16: Busa makita ninyo karon ang kahibulongang butang nga himoon sa Dios sa inyong atubangan.
17: Dili ba karon ting-ani man sa trigo? Apan niining higayona hangyoon ko ang Ginoo nga iyang padalugdogon ug paulanon aron masayod kamo sa kangil-ad sa inyong nabuhat nga pagpangayog hari sa atubangan sa Ginoo .
18: Busa gisangpit ni Samuel ang Ginoo ug ang Ginoo mipadalugdog ug mipaulan niadto gayong adlawa ug ang tanang mga tawo nangahadlok pag-ayo sa Ginoo ug kang Samuel.
19: Ug ang tanang katawhan miingon kang Samuel, Pag-ampo intawon sa Ginoo nga imong Dios alang sa imong mga sulugoon aron dili kami mangamatay kay nadugangan namo ang among sala pinaagi sa pagpangayog hari.
20: Ug giingnan ni Samuel ang katawhan, Ayaw kamo kahadlok. Bisag nahimo ninyo kining salaa, ayaw kamo pagbiya sa Ginoo kondili alagari siya sa bug-os ninyong kasingkasing.
21: Ayaw kamo pagbulag kaniya tungod sa mga butang nga walay kapuslanan ug dili makaluwas kaninyo.
22: Kay dili isalikway sa Ginoo ang iyang katawhan tungod sa mahal niyang ngalan kay gikahimuot sa Ginoo ang paghimo kaninyo nga iyang katawhan.
23: Alang kanako, dili unta itugot sa Ginoo nga makasala ako batok kaniya pinaagi sa paghunong sa pag-ampo alang kaninyo. Hinuon tudloan ko kamo sa maayo ug matarong nga dalan.
24: Tahora lamang ang Ginoo ug alagari siya sa bug-os ninyong kasingkasing kay nakita man ninyo ang mga kahibulongang butang nga iyang gibuhat alang kaninyo.
25: Apan kon magpadayon kamo pagpakasala, mangamatay kamo lakip ang inyong hari.