1: Dayga ang Ginoo !
: Bulahan ang tawo
: nga may kahadlok ug pagtahod sa Ginoo
: ug malipayon nga motuman sa iyang mga sugo.
2: Ang mga anak sa tawong matarong
: mahimong gamhanan sa ilang yuta;
: mabulahan gayod ang iyang mga kaliwat.
3: Madato ang iyang pamilya
: ug magmauswagon siya kanunay.
4: Ang kahayag modan-ag sa kangitngit alang kanila nga mga maayo,
: kanila nga maluluy-on ug matarong.
5: Bulahan ang tawo nga dili magdumili sa pagpahulam,
: ug dili manlimbong sa pagpatigayon.
6: Dili gayod mapakyas ang maayong tawo,
: ug dili gayod siya hikalimtan.
7: Dili siya malisang nga modawat ug daotang balita;
: lig-on ang iyang pagtuo ug nagsalig siya sa Ginoo .
8: Dili siya mabalaka o mahadlok;
: wala siyay pagduhaduha nga mabuntog ang iyang mga kaaway.
9: Manggihatagon siya sa mga kabos
: ug walay kataposan ang iyang pagkamatarong;
: mahimo siyang gamhanan ug tinahod.
10: Makakita niini ang mga daotan ug maglagot sila;
: mosilaob sila sa kasuko ug mahanaw;
: mawagtang ang ilang paglaom hangtod sa kahangtoran.