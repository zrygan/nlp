13: Ako, si Ezequiel nga pari ug anak ni Busi, usa sa mga Judio nga nabihag sa Babilonia ug nagpuyo sa daplin sa Suba sa Kebar. Sa ikalimang adlaw sa ikaupat nga bulan sa ika-30 nga tuig nakita ko nga nabukas ang langit ug nakakita akog panan-awon gikan sa Dios. Ikalimang tuig kadto sa pagkabihag ni Hari Joaquin. Ang Ginoo mihatag kanakog mensahe didto sa yuta sa Babilonia daplin sa Suba sa Kebar ug gigamhan ako sa Ginoo .
4: Nakita ko ang usa ka unos gikan sa amihanan. Ug gikan sa bagang panganod nagpangidlap ang kilat ug misanag ang langit. Diha sa dapit nga nagpangidlap ang kilat, nakita ko ang daw naggilakgilak nga bronsi.
5: Unya gikan sa taliwala sa unos, migula ang daw upat ka buhing binuhat. Sama silag hitsura sa tawo
6: apan ang matag usa kanila may upat ka nawong ug upat ka pako.
7: Tul-id ang ilang bitiis ug ang ilang tiil sama sa tiil sa baka ug naggilakgilak sila sama sa gipasinaw nga bronsi.
8: Ilalom sa matag pako may kamot nga iya sa tawo.
9: Nag-abot ang tumoy sa ilang mga pako ug sila molupad bisan asa padulong nga dili na kinahanglang moliso.
10: May upat ka nagkalainlaing nawong ang matag binuhat: sa atubangan nawong sa tawo, sa tuo nawong sa liyon, sa wala nawong sa torong baka ug sa luyo nawong sa agila.
11: Mao kini ang ilang mga nawong. Ang duha ka pako sa matag binuhat binukhad busa nag-abot ang matag tumoy niini samtang ang duha ka pako sa matag binuhat maoy nagtabon sa ilang lawas.
12: Bisan asa sila padulong dili na sila kinahanglang moliso pa.
13: Sa taliwala sa mga binuhat dihay morag nagsiga nga daw sulo nga nagtaboktabok. Gikan sa maong kalayo nagpangidlap ang kilat.
14: Ang mga binuhat nagngadto-nganhi sama ka paspas sa kilat.
15: Samtang nagtan-aw ako sa upat ka binuhat, nakita ko ang upat ka ligid nga nagtugkad sa yuta, usa tupad sa matag binuhat;
16: managsama ang upat ka ligid ug migilak sama sa dalag nga mahalong bato. Gibuhat kini sa paagi nga ang matag ligid may lain pang ligid nga nagbabag sa sulod niini aron
17: bisan asa kini paingon dili na sila kinahanglang moliso pa.
18: Ang mga ngilit sa mga ligid nalukop sa mga mata.
19: Asa gani paingon ang mga binuhat adto usab ang mga ligid. Kon ang mga binuhat molupad, molupad usab ang mga ligid.
20: Bisan asa buot mopadulong ang mga binuhat mouban paglupad kanila ang mga ligid kay ang mga binuhat man ang nagpalihok niini.
21: Kon mosibog ang mga binuhat, mouban usab kanila ang mga ligid; kon mohunong sila, mohunong usab ang mga ligid; kon molupad sila, molupad usab ang mga ligid.
22: Ibabaw sa mga ulo sa mga binuhat dihay sama sa atop-atop nga naggilakgilak sama sa kristal.
23: Sa ubos niini gitul-id pagbukhad sa mga mananap ang ilang duha ka pako ug nag-abot ang ilang isigkapako ug ang laing duha ka pako sa matag binuhat nagtabon sa ilang lawas.
24: Kon molupad sila, sama sa dinaguok sa dagat ang kagahob sa ilang mga pako, sama sa tingog sa Labing Gamhanang Dios ug sa kagahob sa kasundalohan. Kon dili na gani sila maglupad, tikyopon nila ang ilang mga pako.
25: Ug nabati ko ang usa ka tingog gikan sa ibabaw sa atop-atop nga diha ibabaw sa ilang mga ulo.
26: Sa ibabaw sa atop-atop dihay daw trono nga sapiro, ug may naglingkod niini nga daw tawo.
27: Ang gikan sa iyang hawak ngadto sa itaas sama sa naggilakgilak nga bronsi ug ang gikan sa iyang hawak ngadto sa ubos daw kalayo nga may naglibot nga kahayag.
28: Ang kahayag nga naglibot niini sama sa bangaw diha sa panganod sa panahon nga moulan. Mao kini ang masanag nga kahayag nga nagpadayag sa himaya sa Ginoo .
: Mao kini ang kahayag nga nagpadayag sa presensya sa Ginoo .