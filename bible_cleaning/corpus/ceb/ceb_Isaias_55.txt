1: Ang Ginoo miingon,
: Kamong giuhaw, ngari kamo ug inom.
: Bisag wala kamoy kuwarta, ngari, palit ug kaon!
: Palit kamog bino ug gatas nga walay bayad.
2: Nganong gastohon man ninyo ang inyong kuwarta nianang dili makaon?
: Ug nganong maghago man kamo nianang dili makabusog?
: Pamati kamo kanako ug makakaon kamog maayong pagkaon
: ug matagbaw kamo.
3: Pamati kamo ug duol kanako
: ug makaangkon kamog kinabuhi;
: maghimo akog walay kataposang kasabotan uban kaninyo,
: ug ibubo ko kaninyo ang panalangin nga akong gisaad kang David.
4: Gihimo ko siyang pangulo ug magmamando sa kanasoran;
: pinaagi kaniya gipakita ko ang akong gahom.
5: Tawgon ninyo ang mga nasod nga wala ninyo hiilhi
: ug magdagan sila nganha kaninyo.
: Ako, ang Ginoo nga inyong Dios, ang Balaang Dios sa Israel,
: maoy maghimo niini ug pasidunggan ko kamo.
6: Dangop sa Ginoo samtang may panahon pa;
: sangpita ninyo siya samtang siya duol pa.
7: Pabiyaa ang mga daotan sa ilang mga sala,
: ug ipasalikway sa mga makasasala ang ilang mga daotang hunahuna.
: Pabalika sila sa Ginoo aron kaluy-an sila, pabalika sa atong Dios,
: kay andam siya sa pagpasaylo.
8: Kay ang akong hunahuna dili sama sa inyong hunahuna,
: ug ang akong mga laraw dili sama sa inyong mga laraw, nag-ingon ang Ginoo .
9: Kay sama nga ang kalangitan habog kay sa yuta,
: ang akong mga laraw habog kay sa inyong mga laraw,
: ug ang akong hunahuna kay sa inyong hunahuna.
10: Kay sama nga ang ulan ug ang yelo mangahulog gikan sa langit,
: ug dili na mobalik didto kondili mopatubig hinuon sa yuta,
: aron manurok ang mga tanom niini
: ug kahatagag binhi ang magpupugas ug pagkaon ang mga tawo,
11: ang akong mga pulong usab
: dili mobalik kanako nga kawang lamang;
: tumanon hinuon niini ang akong tuyo ug molampos gayod kini.
12: Mamiya kamo nga malipayon,
: ug pagawason kamo nga malinawon;
: mag-awit sa tumang kalipay ang kabukiran ug kabungtoran diha sa inyong atubangan,
: ug mamakpak sa ilang kamot ang tanang kakahoyan.
13: Sipre na ang motubo inay tunok;
: kahoyng mirtol na inay sampinit,
: ug mahimo kining handomanan alang sa Ginoo ,
: usa ka ilhanan nga dili gayod mapapas.