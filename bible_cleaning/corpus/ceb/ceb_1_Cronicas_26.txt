1: Mao kini ang mga pundok sa mga guwardiya sa ganghaan sa Templo: Gikan sa kaliwat ni Korah nga anak ni Asaf anaa si Meselemias nga anak ni Kore.
2: Si Meselemias may 7 ka mga anak nga lalaki: si Zacarias maoy kamagulangan, si Jadihel ang ikaduha, si Zebadias ang ikatulo, si Jatanael ang ikaupat,
3: si Elam ang ikalima, si Jehohanan ang ikaunom ug si Elioenai ang kamanghoran.
4: Si Obed-edom gipanalanginan sa Dios ug mga anak nga mao sila si Semaias, ang kamagulangan, si Josabad ang ikaduha, si Joa ang ikatulo, si Sacar ang ikaupat, ang ikalima si Natanael,
5: si Amiel ang ikaunom, si Isacar ang ikapito ug ang kamanghoran mao si Polati.
6: Si Semaias may mga anak nga nahimong pangulo sa ilang mga banay kay may mga abilidad man sila.
7: Ang mga anak ni Semaias mao kining mosunod: si Otni, si Rafael, si Obed, si Elzabad, si Elihu ug si Samaquias. Si Elihu ug Samaquias mao ang labaw nga may katakos.
8: Gikan sa mga kaliwat ni Obed-edom lakip ang ilang mga anak ug mga igsoon mikabat ug 62 ka buok ang miapil ug may katakos alang sa maong buluhaton.
9: Gikan sa pamilya ni Meselemias may 18 ka tawo nga may katakos usab ang miapil.
10: Gikan sa banay ni Merari mao si Hosa nga may upat ka anak: si Zimri, ang pangulo nila kay bisag dili siya maoy kamagulangan gihimo man siyang pangulo sa iyang amahan,
11: ang ikaduha mao si Hilkias, ang ikatulo si Tebalias ug ang ikaupat mao si Zacarias. Adunay 13 ka mga anak ug mga kaliwat ni Hosa nga nahimong bantay sa Templo.
12: Mao kini ang mga pundok sa mga tigbantay sa mga pultahan sa Templo. Ang matag pundok may pangulo sama sa ubang mga Levita nga ilang mga kabanay nga may buluhaton didto sa Templo sa Dios.
13: Matag panimalay, mga inila ug dili inila, miapil sa ripa aron mahibalo sila asang pultahana sa Templo ang ilang bantayan.
14: Ang natungnan sa ripa aron mobantay sa mga pultahan nga dapit sa sidlakan mao si Selemias. Ang iyang anak nga si Zacarias, usa ka abtik nga magtatambag, nakaangkon sa pultahan nga dapit sa amihanan.
15: Ang naangkon ni Obed-edom mao ang pultahan dapit sa habagatan ug ngadto sa iyang mga anak gipiyal ang balay nga tipiganan sa mga bahandi.
16: Si Supim ug si Hosa maoy gitugyanan sa pagbantay sa pultahan dapit sa kasadpan ug sa Salekitsa agianan paingon sa itaas. Pulipuli silang nagbantay niini.
17: Sa dapit sa sidlakan unom ang nagbantay matag adlaw, upat sa dapit sa amihanan ingon man sa dapit sa habagatan ug tagduha ang sa balay nga tipiganan sa bahandi.
18: Sa balay dapit sa kasadpan, may upat nga nagbantay sa agianan ug duha didto sa tinukod mismo.
19: Mao kini ang trabaho sa grupo sa mga kaliwat ni Korah ug mga anak ni Merari.
20: Sa mga Levita, si Ahias maoy gitugyanan sa mga bahandi sa Templo sa Dios ug sa tinigom nga mga gasa nga sagrado.
21: Si Ladan nga usa sa mga anak ni Gerson mao ang kagikan sa daghang pamilya lakip na niini ang pamilya sa iyang anak nga si Jehieli.
22: Si Jehieli may duha ka anak: si Zetam ug si Joel. Sila maoy gipiyalan sa mga bahandi sa Templo sa Ginoo .
23: Mao gihapong buluhaton ang gihatag ngadto sa mga kaliwat ni Amram, ni Izhar, ni Hebron ug ni Uziel.
24: Si Sebuel, ang anak ni Gersom nga anak ni Moises, maoy labawng piniyalan sa mga bahandi sa Templo.
25: Ang iyang mga kabanay mao si Eliezer nga amahan ni Rehabias nga amahan ni Jesaias nga amahan ni Joram nga amahan ni Zicri nga amahan ni Selomit.
26: Kini si Selomit ug ang iyang mga paryenti maoy gipiyalan sa mga bahandi nga gihalad ngadto sa Dios ni Hari David, sa mga pangulo sa banay, sa mga pangulo sa mga linibo ug sa ginatos ka mga sundalo.
27: Gihalad nila sa Dios ang mga butang nga inilog nila gikan sa ilang mga kaaway ug ilang gidala aron magamit alang sa Templo sa Ginoo .
28: Ang tanang gasa usab nga hinalad ni propeta Samuel, ni Saul nga anak ni Kis, ni Abner nga anak ni Ner ug ni Joab nga anak ni Seruia gipiyal kang Selomit ug sa iyang kaigsoonan.
29: Sa banay ni Izhar, si Kenenias ug ang iyang mga anak gihatagan ug mga katungdanan sa gawas sa Templo ingon nga mga opisyal ug mga maghuhukom sa Israel.
30: Gikan sa mga banay ni Hebron, si Hasabias ug ang iyang 1,700 ka mga paryenti nga may mga katakos maoy nangulo sa buluhaton sa Israel dapit sa kasadpang bahin sa Suba sa Jordan sa pagsimba sa Dios ug sa pag-alagad sa hari.
31: Sa banay ni Hebron, si Jerias mao ang labawng pangulo. Sa ika-40 nga tuig sa paghari ni David, nangita siyag mga tawo nga may talagsaong katakos ug nakakaplag siya didto sa Jazer sa Gilead.
32: Gitudlo ni David si Jerias ug ang iyang 2,700 ka mga kabanay ug mga pangulo sa banay nga may talagsaong katakos aron maoy mangulo sa mga sakop sa banay ni Ruben ug ni Gad ug sa katunga sa banay ni Manases alang sa tanang butang nga may kalabotan sa tinuohan ug sa kagamhanan.