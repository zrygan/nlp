1: Naghimo si Hari Solomon ug halaran nga bronsi nga may siyam ka metros ang gitas-on ug siyam usab ka metros ang gilapdon ug upat ug tunga ka metros ang gihabugon.
2: Unya naghimo siyag dakong tangke nga bronsi. Ang diyametro niini 4.4 ka metros, ang gihabugon 2.2 ka metros ug ang kalinginon 13.2 ka metros.
3: Sa ubos niini may duha ka laray sa hinulma nga daw mga kalabasa libot gayod niini.
4: Ang dakong tangke nga bronsi gipahimutang ibabaw sa mga hinulma nga baka: Tulo ka baka ang nag-atubang sa amihanan, tulo ang nag-atubang sa kasadpan, tulo ang nag-atubang sa habagatan ug tulo ang nag-atubang sa sidlakan.
5: Ang gibag-on sa dakong tangke 7.5 ka sentimetros ug ang porma sa ngilit niini sama sa tasa ug sa usa ka bulak nga lirio. Kon pun-on ang tangke, masudlan kinig 60,000 ka litrong tubig.
6: Naghimo usab siyag napulo ka planggana nga hugasanan ug ang lima ka buok niini gibutang dapit sa habagatan ug ang lima dapit sa amihanan. Anhi nila hugasi ang ilang mga halad nga sunogon ug ang tubig sa dakong tangke gamiton sa mga pari sa pagpanghugas.
7: Unya nagbuhat siyag napulo ka butanganag suga nga bulawan sumala sa gisugo sa Ginoo ug gibutang niya kini didto sa Templolima ka buok dapit sa habagatan ug lima dapit sa amihanan.
8: Nagbuhat usab siyag napulo ka lamisa ug gibutang niya kini didto sa Templolima ka buok dapit sa habagatan ug lima sa amihanan. Naghimo usab siyag 100 ka planggana nga bulawan.
9: Naghimo siyag hawanan nga tigomanan sa mga pari ug lain pang mas dako nga hawanan ug mga sira alang niini nga iyang gihapinag bronsi.
10: Unya iyang gibutang ang dakong tangke nga bronsi sa habagatang-silangang eskina sa Templo.
11: Naghimo usab si Huram ug mga kulon, mga pala ug mga panaksan. Natapos niya paghimo ang tanang butang nga gipabuhat ni Hari Solomon alang sa Templo
12: Ang duha ka haligi
: Ang duha ka daw panaksan nga ibutang sa tumoy sa mga haligi
: Ang duha ka linubid nga kadena nga gitabon sa duha ka daw panaksan didto sa tumoy sa haligi
13: Ang 400 ka bronsing prutas nga granada nga gipahimutang sa duha ka laray alang sa duha ka linubid nga kadena didto sa tumoy sa mga haligi
14: Ang napulo ka tungtonganan sa mga planggana
: Ang napulo ka planggana
15: Ang tangke
: Ang 12 ka torong baka nga nagsangga sa tangke
16: Ang mga kulon, mga pala ug mga dagkong tinidor
: Si Huram, ang hanas nga mamuhat ug mga galamiton nga sama niini maoy nagbuhat niining tanan ginamit ang pinasinaw nga bronsi sumala sa mando ni Hari Solomon aron gamiton didto sa Templo sa Ginoo .
17: Didto kini ipahulma sa hari sa Patag sa Jordan sa kulonon nga yuta tungatunga sa Sucot ug Sareda.
18: Gidaghan kini pagbuhat ni Solomon busa wala na ihapa ang gibug-aton sa nagamit nga bronsi.
19: Mao kini ang mga butang nga gihimo ni Solomon alang sa Templo sa Dios: ang bulawan nga halaran, ang mga lamisa nga butanganan sa mga pan nga simbolo sa presensya sa Dios,
20: ang mga lamparahan ug ang mga tungtonganan niini nga lunsayng bulawan nga maoy isuga didto sa Dapit nga Labing Balaan sumala sa sugo,
21: ang mga bulak, mga lamparahan ug mga kumpit nga lunsayng bulawan,
22: ang mga igpapalong, ang mga planggana, ang mga sangga sa insenso ug mga sudlanan sa kalayo, ingon man ang mga bisagra sa sira sa pultahan sa Templo, sa mga pultahan paingon sa Dapit nga Labing Balaan ug sa mga pultahan ngadto sa hawanan sa Templo. Ang tanan lunsayng bulawan.