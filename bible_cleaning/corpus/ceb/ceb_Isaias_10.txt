1: Alaot kamong naghimog mga hiwi nga balaod
: nga nagdaugdaog sa akong katawhan,
2: ug naghikaw ug hustisya sa mga timawa,
: aron sakmitan ninyo ang mga biyuda ug ang mga ilo sa ilang kabtangan.
3: Unsa may buhaton ninyo sa adlaw nga ipakanaog sa Dios ang silot?
: Unsa may buhaton ninyo inig-abot sa bagyo nga gikan sa layo?
: Kinsa may dangpan ninyo aron kamo katabangan?
: Ug asa man ninyo tagoi ang inyong bahandi?
4: Wala kamoy laing mahimo gawas sa pagsuot sa taliwala sa mga binilanggo,
: o mamatay tipon sa mga tawong gipatay.
: Apan bisan pa niini wala pa mapuypoy ang kasuko sa Ginoo ;
: gibakyaw gihapon niya ang iyang kamot.
5: Ang Ginoo miingon,
: Ang alaot nga Asiria mao ang bunal nga akong gamiton sa pagsilot sa akong gikasuk-an.
6: Ipasulong ko sa Asiria ang nasod nga wala moila kanako,
: mga tawo nga nakapasuko kanako;
: sugoon ko siya sa pagsakmit sa kabtangan
: ug pagyatakyatak sa katawhan daw lapok sa kadalanan.
7: Apan may daotang laraw ang hari sa Asiria;
: maoy tuyo niya ang paglaglag ug pagpuo sa daghang kanasoran;
8: kay nag-ingon man siya,
: Dili ba mga hari man ang tanang mga opisyal sa akong kasundalohan?
9: Dili ba nailog ko man
: ang siyudad sa Calno ug sa Carkemis?
: Ug dili ba nailog ko man usab
: ang mga siyudad sa Hamat ug Arfad
: ingon man ang Samaria ug Damasco?
10: Gisilotan ko man gani ang mga gingharian
: nga mas daghan pag diosdios kay sa Jerusalem ug sa Samaria,
11: unya dili ko ba diay mabuhat ngadto sa Jerusalem ug sa mga diosdios niini
: ang akong gibuhat sa Samaria ug sa iyang mga diosdios?
12: Inigkahuman sa Ginoo sa tanan niyang buhat didto sa Bukid sa Sion ug sa Jerusalem, silotan niya ang pagkamapahitas-on sa hari sa Asiria ug ang iyang pagpasigarbo.
13: Kay miingon man ang hari sa Asiria
: Ang kusog sa akong kamot ingon man ang akong kaalam maoy naghimo niini,
: giilog ko ang mga nasod
: ug gisakmit ko ang ilang mga katigayonan;
: sama sa usa ka torong baka
: gilumpag ko ang ilang mga trono
: ug gipalukapa ko ang naglingkod niini.
14: Nakaplagan ko ang bahandi sa katawhan;
: sama kini sa mga itlog nga anaa sa salag.
: Ug sama sa mga tawo nga nanguha sa mga itlog nga gipamiyaan na,
: gipanguha ko ang mga bahandi sa tibuok kalibotan,
: ug walay kuyabog didto nga mikapakapa o minganga o mipiyak.
15: Apan ang Ginoo miingon,
: Manghambog ba ang wasay nga labaw kini kay sa tawo nga naggamit niini?
: O magpagarbo ba ang gabas batok sa tawo nga naggamit niini?
: Ang lipak ba maoy mobunal sa naggamit niini?
: O ang sungkod ba hinuon ang moalsa sa tawo nga nagsungkod niini?
16: Busa ang Ginoo, ang Ginoo nga Labing Gamhanan,
: magpadalag sakit aron pagsilot sa mga maayog lawas;
: diha kanila magdilaab kanunay ang kalayo.
17: Mahimong kalayo ang kahayag sa Israel,
: mahimong siga ang Balaang Dios.
: Mosunog kini ug moagiw sa mga tunok ug sampinit sulod sa usa ka adlaw lamang.
18: Wagtangon sa Ginoo ang katahom sa kalasangan ug sa yuta nga daghag abot;
: wala gayod siyay ibilin,
: ug ang mahitabo sama unya sa tawong masakiton nga nag-anam ug kaniwang.
19: Pipila na lang ka kahoy ang mahibilin sa iyang lasang ug mahimo lag iphon sa usa ka bata.
20: Niadtong adlawa ang mahibilin sa katawhan sa Israel dili na mosalig sa mga nasod nga naglaglag kanila kondili mosalig sila sa Ginoo , ang Balaang Dios sa Israel, sa kinasingkasing gayod.
21: Mobalik ang nahibilin nga kaliwat ni Jacob ngadto sa makagagahom nga Dios.
22: Kay bisag ang katawhan sa Israel sama kadaghan sa balas sa dagat, diyutay lamang kanila ang mahibilin. Gitakda na ang makatarunganon nga kalaglagan nga angay sa ilang pagkadaotan.
23: Kay ang Ginoong Dios nga Labing Gamhanan, maoy mopahamtang niini sumala sa iyang hukom nga gipahibalo na sa tibuok kalibotan.
24: Busa nag-ingon ang Ginoong Dios nga Labing Gamhanan, O katawhan ko nga nagpuyo sa Sion, ayaw kahadlok sa taga-Asiria bisag daugdaogon kamo nila sama sa gibuhat sa mga Ehiptohanon kaninyo.
25: Kay sa dili madugay mapuypoy na ang akong kasuko kaninyo ug ang akong kapungot ako nang itumong sa mga taga-Asiria.
26: Ug kastigohon ko sila sama sa gibuhat ko sa taga-Midian didto sa bato sa Oreb ug bakyawon ko ang akong bunal ibabaw sa dagat sama sa gibuhat ko didto sa Ehipto.
27: Inig-abot niadtong panahona, luwason ko kamo gikan sa gahom sa Asiria ug tangtangon ko ang yugo nga ilang gisangon sa inyong abaga.
28: Mitungas ang mga kaaway gikan sa Rimnon ug miadto sa Ai;
: miagi sila sa Migron ug gitipigan nila ang ilang kabtangan didto sa Micmas
29: tapos nila malatas ang walog,
: namahulay sila sa pagkagabii didto sa Geba;
: nangahadlok ang mga taga-Rama
: ug nangagiw ang katawhan sa Gibeah, ang lungsod ni Saul.
30: Tuaw, O katawhan sa Galim!
: Pamati, O katawhan sa Laisa!
: Tubag, O katawhan sa Anatot.
31: Mikagiw ang mga lumolupyo sa Madmena ug sa Gebim aron paglikay sa kadaot.
32: Karong adlawa anaa mohunong ang mga kaaway sa lungsod sa Nob,
: ug iwarawara nila ang ilang kumo
: batok sa bungtod sa Sion, ang siyudad sa Jerusalem.
33: Moanhi ang Ginoo, ang Ginoo nga Labing Gamhanan,
: ug bunggoon niya ang mga sanga sa kakahoyan pinaagi sa makalilisang niyang gahom;
: mangabunggo ug mangapukan gayod ang mga kahoyng habog.
34: Pamutlon niya sa wasay ang bagang kakahoyan sa kalasangan,
: ug mangapukan ang labing maayong kahoy sa Lebanon.