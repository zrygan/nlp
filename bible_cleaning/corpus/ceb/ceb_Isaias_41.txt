1: Ang Dios miingon,
: Paghilom kamo ug pamati kanako, mga kapuloan;
: pangandam kamo;
: paduol kamo ug sulti;
: duol kamo kanako aron maghusay kita.
2: Kinsay nagpatungha sa tawo nga gikan sa sidlakan
: ug naghimo kaniyang madaogon bisan asa siya paingon?
: Gitugyan sa Dios kaniya ang mga hari ug kanasoran;
: gipahabas niya sila daw abog lamang,
: ug ingon sila sa uhot nga gipadpad sa iyang pana.
3: Gigukod niya sila ug wala gayoy mibabag kaniya;
: kusog kaayo siya midagan,
: daw wala magtunob ug yuta.
4: Kinsay naghimo niini?
: Kinsay nagbuot sa dagan sa kasaysayan?
: Ako, ang Ginoo , nga diha na sa sinugdanan
: ug anaa usab sa kataposan.
5: Ang kapuloan nakakita ug nahadlok;
: natay-og ang tibuok kalibotan
: busa nanuol ug nag-ambahan sila pag-anhi.
6: Ang matag usa mitabang sa iyang isigkatawo ug nagdinasigay sila.
7: Ang panday nagdasig sa platero;
: ang nagporma sa diosdios nagdasig sa nagpakang sa lansang;
: bahin sa pagsolda may miingon,
: Maayong pagkasolda
: ug gilansang nila ang diosdios aron dili na matarog.
8: Apan ikaw, Israel, akong alagad,
: katawhan ka nga akong gipili,
: kaliwat ni Abraham nga akong higala.
9: Gikuha ko ikaw sa labing layong dapit sa kalibotan
: ug gitawag gikan sa kinasuokang bahin niini
: ug giingnan, Ikaw akong alagad,
: gipili ko ikaw ug dili gayod isalikway.
10: Ayaw kahadlok kay mag-uban ako kanimo;
: ayaw kabalaka kay ako mao ang imong Dios;
: lig-onon ug tabangan ko ikaw,
: panalipdan ug luwason.
11: Pakaulawan ko ang tanan nga nasilag kanimo
: ug mangamatay ang makig-away kanimo.
12: Mangita ka sa mga nakig-away kanimo
: apan dili mo sila hikaplagan;
: ang imong mga kaaway mangamatay gayod.
13: Kay ako, ang Ginoo nga imong Dios,
: maoy naglig-on kanimo;
: ako ang nagsulti kanimo,
: Ayaw kahadlok, kay tabangan ko ikaw.
14: Ang Ginoo nag-ingon,
: Ayaw kahadlok, Israel,
: bisag sama ka lamang sa ulod kagamay ug kahuyang
: kay tabangan ko ikaw.
: Ako, ang Balaang Dios sa Israel, moluwas kanimo.
15: Himoon ko ikaw nga galamiton sa paggiok
: nga may bag-o ug hait nga mga ngipon;
: giukon ug dugmokon mo ang kabukiran
: ug himoon mo ang kabungtoran nga sama sa uhot.
16: Alig-igon mo sila;
: ug ipadpad sila sa hangin ngadto sa layo
: ug katagon sila sa bagyo.
: Apan magmalipayon kamo kay ako man ang Ginoo , ang inyong Dios;
: daygon ninyo ako, ang Balaang Dios sa Israel.
17: Sa dihang mangitag tubig ang mga kabos ug timawa,
: ug wala silay hikaplagan ug mag-uga ang ilang tutonlan sa kauhaw,
: ako, ang Ginoo , motabang kanila;
: ako, ang Dios sa Israel, dili gayod mobiya kanila.
18: Padagaydayon ko ang mga suba diha sa upaw nga kabungtoran
: ug ang mga tuboran taliwala sa kawalogan;
: himoon kong linaw ang diserto,
: ug patunghaon ko ang mga sapa diha sa diserto.
19: Magtanom akog sidro, acasia, mirtol ug olibo didto sa kamingawan
: ug malukop kini sa sipre, palo de tsina ug aguho,
20: aron ang katawhan makakita ug masayod nga ako, ang Ginoo ,
: ang Balaang Dios sa Israel, maoy naghimo niini.
21: Ang Ginoo , ang hari sa Israel, nag-ingon niini
: Mga dios sa kanasoran,
: ipasaka ang inyong sumbong.
: Ipadayag ang inyong mga pagpamatuod.
22: Panuol kamo;
: suginli kami sa mga butang nga nangagi
: ug sultihi kami unsay mahitabo sa umaabot
: aron masayran namo kon mahitabo na kini.
23: Sultihi kami unsay mahitabo sa umaabot
: aron makaila kami nga mga dios diay kamo;
: pagbuhat kamog makaayo o makadaot ba hinuon,
: aron motuo kami.
24: Wala kamoy hinungdan
: ug walay kapuslanan ang inyong binuhatan;
: angay kasilagan ang mosimba kaninyo.
25: Nagpili akog tawo nga gikan sa sidlakan
: ug paatakihon ko siya gikan sa amihanan;
: magtawag siya sa akong ngalan
: ug tamaktamakan niya ang mga hari sama ug lapok lamang,
: sama sa himoon sa magkukulon
: inigtamaktamak niya sa yuta nga himoong kulon.
26: Kinsa kaninyo ang mipahayag niini
: sukad gayod sa sinugdan aron kami masayod,
: ug sa wala pa magsugod ang kapanahonan
: aron moingon kami, Husto siya?
: Wala gayoy usa kaninyo
: nga nakatug-an kanamo bahin niini.
27: Ako, ang Ginoo , maoy unang nagpahayag niini ngadto sa Sion,
: ug gipadala ko sa Jerusalem ang usa ka tigpahibalo sa maayong balita.
28: Sa dihang nagpakisayod ako sa mga diosdios,
: walay nakatubag sa akong mga pangutana.
29: Walay pulos silang tanan ug walay mahimo;
: ang ilang mga diosdios nga larawan huyang ug walay gahom.