1: Gidayeg ko ikaw, O Ginoo , kay giluwas mo man ako,
: ug kay wala mo man tugoti ang akong mga kaaway
: sa pagbiaybiay kanako.
2: Nagpakitabang ako kanimo,
: O Ginoo nga akong Dios,
: ug imo akong giayo.
3: Gikuha mo ako gikan sa Seol.
: Nahiuban ako sa nangadto sa kahiladman,
: apan ang kinabuhi ko gibalik mo kanako.
4: Awitig mga pagdayeg ang Ginoo ,
: kamo nga iyang balaang katawhan
: ug pasalamati siya sa iyang nahimo!
5: Dali rang mapuypoy ang iyang kasuko,
: ug ang iyang kaayo molungtad hangtod sa kahangtoran.
: Mahimong may paghilak sa gabii,
: apan sa pagkabuntag mobanos ang kalipay.
6: Sa dihang nagmauswagon ako,
: dako ang akong pagsalig
: nga dili gayod ako maunsa.
7: Tungod sa imong kaayo, O Ginoo , gilig-on mo ako
: sama sa usa ka malig-on nga bukid.
: Apan sa dihang mibiya ka kanako nalisang ako.
8: Gisangpit ko ikaw, O Ginoo ,
: ug nagpakitabang ako kanimo
9: Unsa may kapuslanan sa akong kamatayon
: kon mahiadto ako sa kahiladman?
: Makadayeg ba kanimo ang mga patay?
: Makasangyaw pa ba kini sa imong pagkamatinud-anon?
10: Pamatia intawon ako, O Ginoo , ug kaluy-i!
: O Ginoo , tabangi ako!
11: Giilisan mog sayaw sa kalipay ang akong kaguol;
: ug giilisan mo ang akong bisti sa pagbangotan
: sa mga bisti sa pagmaya.
12: Busa dili ako magpakahilom.
: Awitan ko ikawg mga pagdayeg.
: O Ginoo nga akong Dios,
: pasalamatan ko ikaw hangtod sa kahangtoran.