1: Mosulti gayod ako tungod ug alang kanimo, O Sion;
: dili gayod ako mopahulay tungod kanimo, O Jerusalem,
: hangtod nga ang imong kadaogan mosidlak sama sa kahayag,
: ug ang imong kaluwasan modan-ag sama sa sulo.
2: Makakita unya sa imong kadaogan ang kanasoran,
: ug makasaksi sa imong himaya ang tanang mga hari;
: bag-o na unyang ngalan ang itawag kanimo
: ug kining ngalana ihatag kanimo sa Ginoo .
3: Mahimo kang matahom nga korona diha sa kamot sa Ginoo ,
: usa ka harianong korona diha sa kamot sa imong Dios.
4: Dili ka na tawgog Sinalikway,
: ug ang imong yuta dili na tawgog Biniyaan.
: Hinuon tawgon ka na nga Ang Dios Nalipay Kaniya,
: ug ang imong yuta tawgog Malipayon nga Minyo,
: kay nalipay ang Ginoo kanimo
: ug mahisama siya sa usa ka bana ngadto sa imong yuta.
5: Kay sama nga ang batan-ong lalaki mangasawa sa usa ka ulay,
: pangasaw-on ka usab sa imong Magtutukod
: ug ingon nga malipay ang pamanhonon tungod sa iyang pangasaw-onon,
: malipay usab ang imong Dios tungod kanimo.
6: Nagbutang akog mga bantay diha sa imong mga kota, O Jerusalem.
: Adlaw o gabii kinahanglang dili gayod sila magpakahilom.
: Kinahanglan nga pahinumdoman nila ang Ginoo sa iyang mga saad,
: ug dili gayod motugot nga malimot siya niini.
7: Kinahanglang dili nila siya papahulayon
: hangtod nga mapahiuli ang Jerusalem ug mahimong garbo sa kalibotan.
8: Nanumpa ang Ginoo pinaagi sa iyang tuong kamot,
: ug pinaagi sa iyang gahom himoon niya kini
: Dili ko na ihatag ang inyong pagkaon ngadto sa inyong mga kaaway,
: ug dili na imnon sa mga langyaw ang bino nga inyong gihagoan.
9: Kamo nga mangani niini mao nay makakaon niini, ug daygon ninyo ang Ginoo ,
: ug ang mamupo sa ubas moinom sa bino niini didto sa mga hawanan sa akong Templo.
10: Panggula kamo sa siyudad
: ug buhatig dalan ang katawhan nga mamauli;
: pag-andam ug lapad nga dalan;
: hawani kini sa mga bato ug ipakayab ang usa ka bandila
: aron makakita ang kanasoran
11: nga ang Ginoo miingon sa tibuok kalibotan,
: Ingna ang mga lumolupyo sa Jerusalem nga ania na ang inyong manluluwas;
: nagdala siya sa katawhan nga iyang giluwas.
12: Nganlan silag Ang Balaang Katawhan sa Dios,
: Ang Linuwas sa Ginoo ,
: ug ang Jerusalem nganlag Ang Siyudad nga Gihigugma sa Dios,
: Ang Siyudad nga Wala Biyai sa Dios.