1: Ang Ginoo miingon,
: Ania ang akong alagad nga akong gitabangan,
: akong pinili ug gikahimut-an pag-ayo;
: gihatag ko kaniya ang akong Espiritu
: ug hatagan niyag hustisya ang kanasoran.
2: Dili siya mosinggit o motuaw;
: dili siya maghimog saba nga pakigpulong sa kadalanan.
3: Dili niya balion ang huyang nga bugang
: ug dili niya palungon ang nagkaawop nga suga;
: ipatuman gayod niya ang hustisya.
4: Dili gayod siya mawad-an ug paglaom o maluya
: hangtod nga mapatunhay niya ang hustisya dinhi sa kalibotan;
: ang kapuloan magpaabot sa iyang balaod.
5: Mao kini ang giingon sa Dios, ang Ginoo , nga maoy nagbuhat sa kalangitan,
: ug naghikyad niini ug nag-umol sa kalibotan ug sa mga butang nga anaa niini.
: Siya maoy naghatag ug gininhawa sa katawhan ug kinabuhi sa tanang binuhat.
: Ug karon siya nag-ingon sa iyang sulugoon,
6: Ako, ang Ginoo , nagtawag kanimo
: aron ipatunhay mo ang katarong;
: pinaagi kanimo maghimo akog kasabotan uban sa tanang katawhan,
: ug himoon ko ikawng kahayag sa kanasoran,
7: aron pagpabuka sa mata sa mga buta,
: ug pagpagawas sa mga binilanggo gikan sa mangitngit nga bilanggoan.
8: Ako mao si Yahweh
: ug mao kana ang akong ngalan;
: dili ko gayod ihatag kang bisan kinsa ang akong himaya,
: o ang akong dungog ngadto sa mga larawan nga diosdios.
9: Ang akong gisulti kaniadto nahitabo na karon,
: ug gipahayag ko karon ang bag-ong mga butang
: bisag wala pa kini mahitabo.
10: Pag-awit ug bag-ong awit ngadto sa Ginoo ,
: ug dayga siya, O kalibotan!
: Dayga siya, O mga sakayanon;
: dayga siya, tanang binuhat sa kadagatan;
: pag-awit kamo, O kapuloan!
11: Pasinggita sa pagdayeg ang kamingawan ug ang mga siyudad,
: dayga siya, mga lumolupyo sa Kedar.
: Paawita nga malipayon ang mga lumolupyo sa Sela,
: pasinggita sila sa kalipay didto sa mga tumoy sa kabukiran.
12: Padayega ug pahimayaa sa Ginoo ,
: sila nga nagpuyo sa layo nga kayutaan.
13: Makig-away ang Ginoo sama sa sundalo,
: sama sa usa ka bayani nga namungot pag-ayo;
: mimando siya sa pagsulong
: ug nagmadaugon siya batok sa iyang mga kaaway.
14: Ang Dios miingon,
: Nagpailob ako sulod sa dugayng panahon;
: nagpakahilom ug gipugngan ko ang akong kaugalingon,
: apan karon mosinggit ako
: sama sa usa ka babaye nga nagbati ug nag-abot ang gininhawa.
15: Lumpagon ko ang kabukiran ug kabungtoran,
: ug palayaon ang mga sagbot ug kakahoyan;
: himoon kong diserto ang kasubaan,
: ug pahubson ang mga linaw.
16: Tultolan ko ang mga buta sa dalan nga wala nila hiagii.
: Himoon kong kahayag ang ilang kangitngit,
: ug patagon ang gansanggansangon nga mga dapit nga ilang pagalaktan.
: Mao kini ang akong mga saad,
: ug tumanon ko gayod kini.
17: Managan ug maulawan gayod ang mosalig sa mga diosdios,
: ug ang moingon sa tinunaw nga mga larawan,
: Kamo maoy among mga dios.
18: Ang Ginoo miingon,
: Pamati, kamong mga bungol;
: ug tan-aw, kamong mga buta.
19: Kinsay ingon kabuta sa akong alagad
: ug ingon kabungol sa akong sinugo?
20: Daghan kamog nakita
: apan dili kamo motuman niini,
: makadungog kamo
: apan dili kamo mamati.
21: Ang Ginoo matarong
: busa gipatigbabaw niya ang iyang mga balaod ug mga pagtulon-an;
: gusto siya nga tumanon sa iyang katawhan ang iyang kasugoan.
22: Apan ang iyang katawhan gitulisan ug gikawatan;
: silang tanan nahulog sa gahong
: ug gitambog diha sa mga bilanggoan;
: nahimo silang tukbonon nga wala gayoy makaluwas,
: inagaw nga walay moingon, Iuli kana!
23: Kinsa kaninyo ang mamati niini
: ug magtagad sukad karon?
24: Kinsay nagtugyan kang Jacob ngadto sa mga mangingilog,
: ug kang Israel ngadto sa mga tulisan?
: Dili ba sa Ginoo man kita nakasala,
: ug iya mang balaod ang wala nato tumana?
25: Busa gipahamtang niya kanato ang iyang kasuko
: ug ang mga makalilisang nga gubat;
: sama sa kalayo ang iyang kasuko nga misunog kanato
: apan wala kita motagam;
: napaig kita apan wala kita makakat-on gikan niini.