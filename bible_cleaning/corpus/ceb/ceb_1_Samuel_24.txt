1: Unya sa pagbalik ni Saul gikan sa iyang pagpakiggubat sa mga Filistihanon, gibalitaan siya nga si David atua sa kamingawan sa Enggadi.
2: Busa nagpili siyag 3,000 ka tawo sa Israel ug gipangita niya si David didto sa Kabatoan nga Puy-anag Ihalas nga mga Kanding.
3: Unya miadto siya sa mga toril sa karnero nga duol sa agianan diin may langub ug misulod siya niini tungod sa sugo sa lawas.
4: Giingnan si David sa iyang mga tawo, Ania na ang higayon nga giingon sa Ginoo kanimo nga itugyan niya kanimo ang imong kaaway ug ikaw nay mahibalo unsay buhaton nimo kaniya. Niining higayona si David ug ang iyang mga tawo naglingkod sulod sa kinasuokan sa langub. Unya mitindog si David ug sa hilom giabisan niya ang bisti ni Saul.
5: Apan human kini mabuhat ni David, nagbasol siya.
6: Giingnan niya ang iyang mga tawo, Dili buot ang Ginoo nga patyon ko ang akong agalon kay pinili man siya sa Ginoo .
7: Pinaagi niini, nadani ni David ang iyang mga tawo sa dili pagpatay kang Saul.
: Unya mitindog si Saul ug mibiya sa langub ug mipadayon sa iyang lakaw.
8: Unya migula usab si David sa langub ug gitawag niya si Saul, Agalon kong hari! Ug sa paglingi ni Saul sa iyang luyo, miyukbo si David
9: ug miingon kang Saul, Nganong nagpadani ka man sa mga sugyot sa mga tawo nga nag-ingon nga daotan akog tuyo kanimo?
10: Karon nasayran mo na gayod nga gitugyan ka na sa Ginoo kanako ug pipila sa akong mga sakop nagsugyot kanako sa pagpatay kanimo. Apan wala ko ikaw patya kay dili ako makaako pagpatay sa akong agalon kay pinili ka man sa Ginoo .
11: Tan-awa, Amahan ko, kining tinabas nga akong gigunitan aron masayod ka nga wala akoy tinguha sa pagbudhi kanimo. Gikan kini sa sidsid sa imong bisti. Wala ako makasala kanimo apan nagtinguha ka sa pagpatay kanako.
12: Ang Ginoo maoy maghukom kanato. Siya maoy maantigong manimalos kanimo tungod sa imong gibuhat batok kanako apan dili ko gayod bakyawon ang akong kamot batok kanimo.
13: Sumala sa karaang panultihon, Ang tawong daotan magbuhat ug daotan! Apan dili ako magpasipala kanimo.
14: Tan-awa ug kinsa ang gipangita ug gigukod sa hari sa Israel. Usa ka patay nga iro! Usa ka pulgas!
15: Ang Ginoo ray maghukom kanato kay siya ang manalipod ug magluwas kanako gikan kanimo.
16: Human makasulti si David niini, si Saul miingon, Ikaw ba kana, David, anak ko? Ug mihilak si Saul.
17: Miingon siya kang David, Mas matarong ka pa kay kanako kay gibaslan mo mag maayo ang akong pagkadaotan.
18: Gipakita mo ang imong kaayo kanako kay wala mo man ako patya bisag gitugyan ako sa Ginoo nganha kanimo.
19: Mahitabo ba gud nga ang usa ka tawo nga makahigayon pagpatay sa iyang kaaway dili mopatay kaniya? Gantihan ka unta sa Ginoo sa kaayo nga gipakita mo kanako niining adlawa.
20: Karon nasayod ako nga ikaw mahimo gayong hari ug nga ang gingharian sa Israel malig-on ubos sa imong pagdumala.
21: Busa ipanumpa kanako sa ngalan sa Ginoo nga dili mo pamatyon ang akong mga kaliwat ug dili nimo wagtangon ang akong ngalan gikan sa banay sa akong amahan.
22: Ug nanumpa si David.
: Human niini mipauli si Saul apan si David ug ang iyang mga tawo mibalik sa ilang tagoanan.