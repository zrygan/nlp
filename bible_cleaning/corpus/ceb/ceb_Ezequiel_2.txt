1: Sa pagkakita ko gayod niini, mihapa ako sa yuta. Unya nadungog ko ang usa ka tingog nga miingon kanako, Tawo, tindog kay makigsulti ako kanimo.
2: Samtang nagsulti siya kanako misulod kanako ang Espiritu sa Dios ug gipatindog niya ako.
3: Unya miingon ang tingog kanako, Ipadala ko ikaw ngadto sa katawhan sa Israel, ngadto sa katawhan nga masupilon. Sila nagmasupilon kanako hangtod karon sama sa ilang katigulangan.
4: Mga gahi silag ulo ug walay tahod kanako. Busa ipadala ko ikaw ngadto kanila ug ingna sila nga mao kini ang gisulti sa Ginoong Dios .
5: Sa ingon masayod sila nga aduna diay propeta diha kanila, motuo man sila o dili.
6: Ikaw, tawo, ayawg kahadlok kanila bisan pag libotan ka nila sama sa mga tunok ug bisan pag magpuyo ka nga daw tipon sa mga tanga. Bisan pa niini, ayaw kahadlok niining masupilong kaliwatan o sa ilang mga ipanulti.
7: Isulti ang akong mga pulong kanila, mamati man sila o dili.
8: Apan ikaw, tawo, ayaw pagmasupilon sama kanila; bukha ang imong baba ug kan-a ang ihatag ko kanimo.
9: Unya dihay kamot nga gituy-od ngari kanako ug may gikuptan kining linukot nga basahon.
10: Gibukhad kini sa akong atubangan ug may sulat kini sa luyogluyo. Ang nahisulat niini bahin sa pagbangotan ug kagul-anan.