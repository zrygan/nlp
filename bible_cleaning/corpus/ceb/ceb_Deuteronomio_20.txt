1: Kon makiggubat kamo ug makita ninyo nga mas daghan kay kaninyo ang inyong mga kaaway ingon man ang ilang mga kabayo ug mga karwahi, ayaw kamo kahadlok kay nag-uban kaninyo ang Ginoo nga inyong Dios nga nagkuha kaninyo gikan sa Ehipto.
2: Sa dili pa kamo modasdas, ang pari motindog sa inyong atubangan ug moingon sa mga sundalo,
3: Pamati kamo, O katawhan sa Israel. Karong adlawa, moasdang kamo sa inyong mga kaaway. Ayaw kamo kabalaka o kahadlok kanila
4: kay ang nag-uban kaninyo mao ang Ginoo nga inyong Dios ug siya maoy makig-away alang kaninyo ug maghatag kaninyo sa kadaogan.
5: Ang mga opisyal moingon usab ngadto sa mga sundalo, Kon may usa kaninyo nga nagtukod ug balay apan wala pa niya kini ikahalad sa Ginoo , mahimong mopauli siya kay tingali unyag mamatay siya sa gubat ug lain nang tawo ang mohalad niini ngadto sa Ginoo .
6: Ug kadtong may tinanom nga mga paras apan wala makapahimulos sa bunga niini, mahimong mopauli siya kay tingali unyag mamatay siya sa gubat ug lain nang tawo ang makapahimulos niini.
7: Ug kinsa kadtong kaslonon, mahimong mopauli sa ila kay tingali unyag mamatay siya sa gubat ug lain nay makapangasawa sa iyang pangasaw-onon.
8: Ang mga opisyal modugang sa pag-ingon sa katawhan, Kinsa kadtong nahadlok o kulang sa kaisog, mahimong mopauli siya kay tingali unyag mahadlok na lang usab ang iyang mga kauban sama kaniya.
9: Ug human ang mga opisyal makigsulti sa mga sundalo, kinahanglan nga magpili ug mga pangulo sa matag pundok.
10: Kon sulongon ninyo ang usa ka siyudad, kinahanglan nga inyo kining tanyagag higayon sa pagtugyan sa ilang kaugalingon.
11: Kon modawat sila sa kalinaw ug moabli sa ganghaan ug pasudlon kamo, ang tanang lumolupyo niini pugson ninyo sa pagpatrabaho ug sa pag-alagad kaninyo.
12: Apan kon dili sila motugyan sa ilang kaugalingon, paliboti ninyo kini sa inyong kasundalohan.
13: Unya kon itugyan na sa Ginoo kaninyo ang maong siyudad, pamatya ang tanang lalaki didto.
14: Apan pamihaga ninyo ang tanang babaye ug mga kabataan. Panad-a usab ninyo ang kahayopan ug ang tanang kabtangan. Pahimusli ninyo ang inyong mga inilog nga gitugyan kaninyo sa Ginoo .
15: Mao kini ang buhata sa tanang siyudad nga atua sa layo, dili sa mga nasod nga kasikbit ninyo.
16: Apan sa mga lumolupyo sa mga siyudad sa mga nasod nga ihatag kaninyo sa Ginoo nga inyong Dios, kinahanglan nga walay ibiling buhi
17: ang mga Hitihanon, mga Amorihanon, mga Canaanhon, mga Perisihanon, mga Hibihanon ug mga Jebusihanon sumala sa mando sa Ginoo .
18: Buhata kini aron dili kamo nila pahisalaagon sa pagsunod sa ngil-ad nga mga seremonyas nga gihimo nila alang sa ilang mga dios kay ang maong mga buhat sala batok sa Ginoo nga inyong Dios.
19: Kon palibutan ninyo ang usa ka siyudad sa taas nga panahon aron pagpugos sa katawhan sa pagtugyan sa ilang kaugalingon, ayaw ninyo pamutla ang mga kahoy nga anaa niini. Makahimo kamo pagkaon sa mga bunga niini. Ang mga kahoy dili tawo nga angay ninyo iapil sa pagpatay.
20: Hinuon, mahimong pamutlon ninyo ang mga kahoy nga ang mga bunga dili makaon ug gamiton kini sa inyong pagsulong sa usa ka siyudad nga nakig-away kaninyo hangtod nga inyo kining mailog.