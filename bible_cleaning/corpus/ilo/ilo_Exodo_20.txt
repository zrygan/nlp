1: Nagsao ti Dios ket adtoy dagiti balikasna
2: Siak ni Yahweh a Diosyo a nangiruar kadakayo idiay Egipto, iti daga a nakatagabuanyo.
3: Dika agdaydayaw iti sabali a dios no di laeng siak.
4: Dika agaramid iti agpaay kenka a kinitikitan a ladawan wenno aniaman a kapadpada ti parsua iti langit wenno iti daga wenno iti danum nga adda iti uneg ti daga.
5: Dika agrukbab wenno agdaydayaw iti uray ania a kinitikitan a ladawan agsipud ta siak, ni Yahweh a Diosmo, ket managimonak. Dusaek dagiti gumura kaniak, agraman dagiti annakda agingga iti maikatlo ken maikapat a kaputotan.
6: Ngem ipakitak ti panagayatko iti rinibu a kaputotan dagiti agayat kaniak ken mangtungpal kadagiti bilinko.
7: Dimo aramaten ti naganko iti dakes a panggep gapu ta, siak, ni Yahweh a Diosmo, dusaek ti siasinoman a barengbareng ti panangusarna iti naganko.
8: Ngilinem ti Aldaw a Panaginana ket ibilangmo a nasantoan.
9: Innem nga aldaw ti panagtrabahom,
10: ngem aginanaka iti maikapito nga aldaw a maipaay kaniak. Dika agtrabaho iti dayta nga aldawsika wenno dagiti annakmo wenno dagiti tagabum wenno dagiti animalmo wenno dagiti ganggannaet nga agnaed iti pagiliam.
11: Iti las-ud ti innem nga aldaw, siak, ni Yahweh, inaramidko ti langit, daga, dagiti baybay agraman dagiti amin a linaonda, ngem naginanaak iti maikapito nga aldaw. Isut' gapuna a siak, ni Yahweh, binendisionak ti Aldaw a Panaginana ket intuyangko nga aldaw a nasantoan.
12: Dayawem da amam ken inam tapno napaut ti panagbiagmo iti daga nga itedko kenka.
13: Dika mamapatay.
14: Dika makikamalala.
15: Dika agtakaw.
16: Dika agsaksi iti ulbod a maibusor iti padam a tao.
17: Dimo aguman ti balay ti sabali a tao. Dimo aguman ti asawana, dagiti tagabuna, dagiti bakana, dagiti asnona wenno ti aniaman a sanikuana.
18: Idi mangngeg dagiti tattao ti gurruod ken ti tangguyob, idi makitada ti kimat ken ti umas-asuk a bantay, nagpigergerda iti buteng ket immadayoda.
19: Kinunada ken ni Moises, No sika ti makisao kadakami, dumngegkami. Ngem saan koma a ti Dios amangan no mataykami.
20: Dikay agbuteng, kinuna ni Moises. Immaynakayo la suoten ti Dios tapno kanayon a tungpalenyo ti saona ket dikay agbasol.
21: Nupay kasta, nagtalinaed dagiti tattao a nakatakder iti adayo ket ni la Moises ti immasideg iti napuskol nga ulep a yan ti Dios.
22: Imbilin ni Yahweh ken ni Moises nga ibagana daytoy kadagiti Israelita: Nakitayo ti pannakisaok kadakayo manipud langit.
23: Dikay agaramid kadagiti didiosenyo a pirak wenno balitok a pagdaydayawanyo a kas iti panagdayawyo kaniak.
24: Yaramidandak iti altar a daga ket sadiay ti pangpuoranyo kadagiti datonyo para iti kappia ken kadagiti karnero ken baka a sakrifisioyo para iti panagkakadua. Umaykayto bendisionan iti sadinoman a lugar nga itudingko a pagdaydayawanyo kaniak.
25: No yaramidandak iti altar a bato, diyo usaren dagiti natikapan a bato agsipud ta no aramatenyo dagiti paetyo, matulawan ti altar nga aramidenyo.
26: Dikay agaramid iti altar nga adda agdanna ta makita ti kinalamolamoyo no umulikayo.