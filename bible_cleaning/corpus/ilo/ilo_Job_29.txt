1: Nagsao manen ni Job
2: Agsubli la koma ti sigud a kasasaad,
: dagidi panawen a panangaywan ti Dios kaniak.
3: Kanayon idi a kadkaduaennak,
: ket linawaganna ti pagnaak.
4: Isuda dagidi aldaw a kapigpigsak,
: idi salsalakniban ti Dios ti pagtaengak,
: gapu ta gayyemnak.
5: Wen, adda idi kaniak ti Dios a Mannakabalin-amin;
: adda met dagiti amin nga annakko iti dennak.
6: Adu idi ti gatas dagiti baka ken kaldingko;
: kadagiti kabatoan, dimmakkel dagiti bukodko nga olibo.
7: No agtataripnong dagiti panglakayen ti siudad,
: ket makikatugawak kadakuada,
8: wayaandak dagiti agtutubo a lallaki,
: ket tumakder dagiti lallakay a mangipakita iti panagraemda kaniak.
9: Sumardeng nga agsao dagiti pangulo ti ili;
10: agulimek uray pay dagiti natan-ok a tattao.
11: Nasayaat idi ti pakasarsaritaak
: kadagiti amin a makakita ken makangngeg
: iti maipapan kadagiti aramidko.
12: No umasug idi dagiti napanglaw, tulongak ida;
: inarayatko dagiti ulila nga awan pagkamanganna.
13: Indaydayawdak dagiti nagsagaba iti nakaro a rigat.
: Tinulongak dagiti balo, nga agbirok iti pagsanggiranda.
14: Inkagumaak ti nalinteg a panagbiag;
: agpapada amin a tao, awan indumdumak.
15: Nagserbiak a mata dagiti bulsek,
: nagpaayak a saka dagiti pilay.
16: Nagbalinak a pannakaama dagiti napanglaw,
: ket inkalintegak dagiti ganggannaet a mailupitlupit.
17: Dinadaelko ti bileg dagiti naranggas,
: ket inispalko dagiti rinanggasanda.
18: Ninamnamak a napaut ti biagko
: ken natalna ti ipapatayko iti balayko.
19: Arigko iti kayo a kanayon a nabasa ti ramutna
: ken malinlinnaawan dagiti sangana.
20: Kanayon nga idaydayawdak dagiti tattao,
: ket pulos a saanak a kimmapsut.
21: Agulimek dagiti tattao no bagbagaak ida,
: ket denggenda a naimbag dagiti patigmaanko kadakuada.
22: Kalpasan ti panagsaok awan ti mainayonda;
: sumagepsep a kasla tudo ti saok kadakuada.
23: Sigagagardak nga urayen nga agsao,
: kas kadagiti mannalon nga aguray iti tudo.
24: Isemak ida no mapukawda ti tured-pakinakemda;
: mapapigsada a makakita iti daytoy naragsak a rupa.
25: Nagbalinak a panguloda,
: ket inkeddengko ti maaramid.
: Indalanko idi ida
: a kas iti panangidalan ti ari iti buyotna,
: ket liniwliwak ida idi naupayda.