1: Iti masakbayan, agbalinto
: a kangatoan a bantay
: ti bantay nga ayan ti Templo ni Yahweh.
: Agdadarisonto dagiti adu a nasion a mapan sadiay.
2: Adunto a tao ti mapan ket kunada,
: Sumang-attayo iti bantay ti Apo ;
: intay iti Templo ti Dios ti Israel.
: Ammoentayo ti kayatna nga aramidentayo;
: surotentayo ti dalan a pinilina.
: Manipud Sion agsao kadagiti tattaona;
: aggapu idiay Jerusalem ti pannursurona.
3: Pagkakappiaennanto dagiti agsusuppiat a nasion,
: dagiti nabibileg a pagilian
: nga adda iti asideg wenno iti adayo.
: Pandayendanto nga arado dagiti kampilanda,
: ket aramidendanto a kumpay dagiti gayangda.
: Saanton nga aggugubat dagiti pagilian;
: didanton agsagana a makigubat.
4: Agbiagto a sitatalna ti tunggal maysa
: iti kaubasanna ken kadagiti kayona nga igos,
: ket awanto ti pagbutnganna.
: Inkari daytoy ti Apo a Mannakabalin-amin.
5: Agdaydayaw ken agtulnog ti tunggal nasion iti diosna, ngem agdaydayaw ken agtulnogtayo iti Apo a Diostayo iti agnanayon nga awan inggana.
6: Kuna ti Apo , Umayen ti tiempo nga ummongek dagiti tattao a naipan iti sabali a daga, isuda a nagsagaba iti pannusak.
7: Awan ti kabaelanda ket adayoda iti dagada, ngem ipamuspusak a mangabaroanan manen dagiti natda agingga nga agbalinda a nabileg a nasion. Iturayakto ida idiay Bantay Sion manipud iti dayta a tiempo agingga iti agnanayon.
8: Sika, Jerusalem, nga ayan ti Dios a mangbambantay kadagiti tattaona, sikanto manen ti kangrunaan a siudad ti pagarian a sigud a pagturayam.
9: Apay nga aganug-ogka? Apay a kaska la agpasikal a makarikna iti ut-ot? Gapu kadi ta awan ti arim ken natayen dagiti mamalbalakad kenka?
10: Agtiritirkayo iti ut-ot ket agasugkayo, dakayo a tattao ti Jerusalem, a kas iti babai a dandani agpasngay. Ita, masapul a panawanyo ti siudad ket inkayo agnaed iti away. Masapul nga inkayo idiay Babilonia. Sadiayto ti pakaispalanyo, ket isalakannakayto ti Apo kadagiti kabusoryo.
11: Adu a nasion ti nagmaymaysa a mangdarup kenka. Kunada, Masapul a madadael ti Jerusalem! Kitaentayo ti pannakarebba daytoy a siudad!
12: Ngem saan nga ammo dagitoy a nasion ti pampanunoten ti Apo . Dida ammo a panggepna nga ummongen ida tapno madusada, kas iti pannakaummong ti mairik a trigo.
13: Kuna ti Apo , Tattao ti Jerusalem, inkayo dusaen dagiti kabusoryo! Pagbalinenkayo a kas iti napigsa a toro a baka a limmandok ti sarana ken bimronze ti kukona. Ibaddebaddekyo dagiti adu a nasion agingga a marumrumekda. Idatagyonto kaniak dagiti inagawda a kinabaknang; wen, siak nga Apo ti entero a lubong.