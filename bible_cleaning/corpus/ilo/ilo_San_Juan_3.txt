1: Adda idi Fariseo nga agnagan iti Nicodemo, maysa a pangulo dagiti Judio.
2: Iti maysa a rabii, napan ni Nicodemo ken ni Jesus. Rabbi, kinunana, ammomi a maysaka a maestro nga imbaon ti Dios. Awan ti makaaramid kadagitoy a milagro nga ar-aramidem malaksid no adda kenkuana ti Dios.
3: Ibagak kenka ti pudno, kinuna ni Jesus. Awan ti makakita iti Pagarian ti Dios malaksid no mayanak manen.
4: Kasano a mayanak manen ti tao a nataenganen? sinaludsod ni Nicodemo. Mabalinna aya ti sumrek iti aanakan ni inana tapno mayanak manen?
5: Ibagak kenka ti pudno, insungbat ni Jesus. Awan ti makastrek iti Pagarian ti Dios malaksid no mayanak iti danum ken iti Espiritu.
6: Ti tao, ipasngayna ti tao; ket ti Espiritu, ipasngayna ti espiritu.
7: Dika masdaaw no kunak kenka, Masapul a mayanakkayo manen.
8: Agpuyupoy ti angin iti sadinoman a kaykayatna. Mangngegmo ti awerna, ngem dimo ammo ti paggapuan wenno pagturonganna. Kasta met ti mapasamak iti tunggal maysa a mayanak iti Espiritu.
9: Kasano a maaramid daytoy? sinaludsod ni Nicodemo.
10: Kinuna ni Jesus, Maysaka a maestro iti Israel ket dimo maawatan daytoy?
11: Ibagak kenka ti pudno: Sawenmi ti ammomi, ket ibagami ti nakitami. Ngem diyo patien ti pammaneknekmi.
12: Ibagbagak kadakayo dagiti naindagaan a bambanag, ngem dikayo mamati. Kasano ngarud ti panamatiyo kaniak no sawek dagiti nailangitan a bambanag?
13: Ket awan ti immuli sadi langit malaksid ti Anak ti Tao a bimmaba manipud langit.
14: Kas iti panangibayog ni Moises iti sinan-uleg a bronse idiay let-ang, masapul met ti pannakaibayog ti Anak ti Tao
15: tapno agbiag nga agnanayon ti siasinoman a mamati kenkuana.
16: Gapu iti kasta unay a panagayat ti Dios iti lubong, intedna ti Bugbugtong nga Anakna tapno ti siasinoman a mamati kenkuana saan a matay no di ket agbiag nga agnanayon.
17: Ta saan nga imbaon ti Dios ti Anakna ditoy lubong tapno ukomenna ti lubong, no di ket tapno isalakanna.
18: Saan a maukom ti siasinoman a mamati iti Anak. Ngem naukomen ti di mamati agsipud ta saan a namati iti Bugbugtong nga Anak ti Dios.
19: Daytoy ti pakaukoman: Immayen ti silaw ditoy lubong, ngem gapu ta dakes dagiti aramid dagiti tattao, ad-adda nga ayatenda ti sipnget ngem ti lawag.
20: Ti siasinoman nga agaramid iti dakes, kagurana ti lawag ket saan nga umasideg iti silaw agsipud ta dina kayat a maipakita dagiti dakes nga aramidna.
21: Ngem ti agbiag iti kinapudno, umasideg iti silaw tapno maipakita a mayannurot iti Dios dagiti aramidna.
22: Kalpasan daytoy, napan ni Jesus ken dagiti adalanna iti probinsia ti Judea. Nagyanda sadiay ket namumbuniag ni Jesus.
23: Namumbuniag met idi ni Juan idiay Enon, iti asideg ti Salim, ta adu ti danum sadiay. Napan kenkuana dagiti tattao ket binuniaganna ida.
24: Saan pay a naibalud idi ni Juan.
25: Iti naminsan, makisinsinnuppiat dagiti adalan ni Juan iti maysa a Judio maipapan iti alagaden iti pannakaugas.
26: Napanda ngarud ken ni Juan ket kinunada kenkuana, Maestro, malagipmo daydi immay kenka iti akindaya a ballasiw ti Jordan, daydi imbagam kadakami? Mamumbuniagen, ket mapmapan kenkuana dagiti amin a tattao!
27: Insungbat ni Juan, Awan ti mabalin nga awaten ti tao malaksid no ited kenkuana ti Dios.
28: Dakayo met laeng ti makasaksi a kinunak, Saan a siak ti Cristo, ngem naibaonak nga umay nga umun-una ngem isu.
29: Ti nobio ti akinkukua iti nobia; ti gayyem ti nobio agsiput ken agdengngeg ket maragsakan no mangngegna ti timek ti nobio. Ngarud, naan-anayen ti ragsakko.
30: Isun ti rumbeng a maitan-ok, ket siak ti maipababa.
31: Natantan-ok ngem ti isuamin ti umay nga aggapu iti ngato. Taga-daga ti agtaud iti daga, ket sawenna dagiti naidagaan a bambanag. Nangatngato ngem ti isuamin ti umay nga aggapu sadi langit.
32: Paneknekanna ti nakita ken nangngegna, ngem awan umawat iti mensahena.
33: Ti siasinoman nga umawat iti mensahena, pasingkedanna a pudno ti Dios.
34: Ta ti imbaon ti Dios sawenna dagiti sao ti Dios, agsipud ta inted ti Dios kenkuana ti Espirituna.
35: Ti Ama ayatenna ti Anakna ket impaimana kenkuana dagiti isuamin.
36: Ti siasinoman a mamati iti Anak maaddaan iti biag nga agnanayon. Siasinoman a di agtulnog iti Anak, dinanto maragpat ti biag, no di ket agtalinaed kenkuana ti pannusa ti Dios.