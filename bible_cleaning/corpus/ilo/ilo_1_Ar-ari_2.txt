1: Idi dandani matayen ni David, inayabanna ni Solomon nga anakna ket intedna dagiti maudi a bilinna
2: Asidegen ti innak panaginana. Bumilegka ket ipakitam a malalakika.
3: Aramidem dagiti pagrebbengam iti Apo a Diosmo. Tungpalem amin a linteg ken bilinna a kas nailanad iti Linteg ni Moises tapno agballigika iti amin nga aramidmo iti uray sadino a papanam.
4: No aramidem daytoy, tungpalento ti Apo ti karina idi imbagana kaniak nga agturayto dagiti kaputotak iti Israel no la ket naannadda nga agtulnog kadagiti bilinko iti amin a puso ken kararuada.
5: Adda pay sabali nga ibilinko. Malagipmo ti inaramid kaniak ni Joab? Pinatayna dagiti dua a kapitan ti armada ti Israelni Abner nga anak ni Ner ken ni Amasa nga anak ni Jeter. Ammom a pinatayna ida iti tiempo ti talna a kas panagibalesna kadagiti panagpapatayda idi tiempo ti gubat. Pinatayna dagiti awan basolna; ita, siak ti agikaro iti inaramidna ket agsagabaak.
6: Ammomon ti aramidem. Masapul a nadawel ti ipapatayna.
7: Ngem kaasiam koma dagiti annak ni Barsillai a taga-Galaad. Aywanam ida. Ngamin, naimbagda kaniak idi itartarayak daydi kabsatmo nga Absalom.
8: Dakes ti inaramid kaniak ni Simei nga anak ni Gera a taga-Bahurim iti sakup ti Benjamin. Inlunodnak iti daydi nga aldaw nga ipapanko idiay Mahanaim ngem idi masabatnak iti Karayan Jordan, insapatak kenkuana a diak papapatay.
9: Nupay kasta, dusaem a dusaen. Ammom ti aramidem ket masapul a papapataymo.
10: Natay ni David ket naitabon iti Siudad ni David.
11: Uppat a pulo a tawen a nagari iti Israel. Pito a tawen a nagturay idiay Hebron ken 33 a tawen idiay Jerusalem.
12: Nagari ni Solomon a sukat ni amana a David, ket natalged ti panagturayna iti pagarian.
13: Napan ni Adoniha nga anak ni Haggit ken ni Batseba nga ina ni Solomon. Nasayaat kadi ti panggepmo nga immay? sinaludsod ni Batseba.
: Wen, insungbat ni Adoniha
14: sana innayon, Adda koma dawatek kenka.
: Ania dayta? sinaludsod ni Batseba.
15: Kinuna ni Adoniha, Ammom a siak koma ti nagari kas ninamnama ti amin iti Israel. Ngem sabali ti naaramid ta ni kabsatko ti nagari ta isu ti pagayatan ti Apo .
16: Ita, adda kiddawek kenka ket dinak koma paayen.
: Ania ti kiddawem? sinaludsod ni Batseba.
17: Kinuna ni Adoniha, Ipakpakaasim ken ni Ari Solomon nga itedna nga asawak ni Abisag a Sunamita. Ammok a dinaka paayen.
18: Ala wen, insungbat ni Batseba. Bay-am ta siak ti makisao iti ari.
19: Napan ni Batseba ken ni Ari Solomon tapno ibagana ti dawat ni Adoniha. Timmakder ti ari a nangkablaaw ken ni Batseba ket nagtamed ken ni inana. Nagtugaw iti tronona sa nagpaala iti pagtugawan ni inana. Nagtugaw ni Batseba iti makannawanna.
20: Kinuna ni Batseba, Adda la bassit kiddawek kenka. Dinak koma paayen.
: Ania ti kiddawenyo? sinaludsodna. Dikayo mabalin a paayen.
21: Kinuna ni Batseba, Itedmo koma ni Abisag nga asawaen ni kabsatmo nga Adoniha.
22: Apay a kiddawem kaniak nga itedko ni Abisag ken ni Adoniha? sinaludsod ti ari. Kasla metten kiniddawmo nga itedko met kenkuana ti trono. Total, isu ti inauna a kabsatko ket kaduana pay ni Abiatar a padi ken ni Joab!
23: Kalpasanna, insapata ni Solomon, Gapu ta kiniddaw ni Adoniha daytoy, ti biagna ti pagbayadna. Patayennak ti Dios no diak aramiden daytoy!
24: Natalged ti panangisaad ti Apo kaniak iti trono ni David nga amak. Tinungpalna ti karina ket intedna ti pagarian kaniak ken kadagiti kaputotak. Isapatak iti imatang ti sibibiag nga Apo a mapapatay ni Adoniha ita met la nga aldaw!
25: Binilin ni Ari Solomon ni Benaias. Rimmuar ni Benaias ket pinatayna ni Adoniha.
26: Kinuna ni Ari Solomon ken ni Abiatar a padi, Agawidka idiay ilim nga Anatot. Rumbeng a matayka, ngem dikan papapatay gapu ta inay-aywanam ti Lakasa ti Tulag ti Apo idi panawen ni David nga amak ken gapu ta nakipagrigrigatka kenkuana iti amin a nagpasaranna.
27: Iti kasta, inikkat ni Solomon ni Abiatar a kas padi ni Yahweh. Natungpal ngarud ti sao ni Yahweh idiay Silo maipapan ken ni Eli a padi ken dagiti kaputotanna.
28: Idi nadamag ni Joab ti napasamak, nagkamang iti Tolda ti Dios ket kimpet kadagiti sinan-sara iti nagsusulian ti altar. Inayonanna ni Adoniha ngem dina kinanunongan ni Absalom.
29: Idi maammoan ni Solomon a naglemmeng ni Joab iti nasagradoan a Tolda ket adda iti altar, nangibaon iti mapan mangsaludsod kenkuana no apay a nagkamang sadiay. Imbaga ni Joab a nagkamang ken ni Yahweh agsipud ta mabuteng ken ni Solomon. Ngarud, binaon ni Solomon ni Benaias a mapanna patayen ni Joab.
30: Napan ni Benaias iti nasagradoan a Tolda ket kinunana ken ni Joab, Imbilin ti ari a rummuarka.
: Diak kayat, insungbat ni Joab. Matayak ditoy.
: Nagsubli ni Benaias iti ari ket impakaammona ti imbaga ni Joab.
31: Aramidem ti pagayatanna, insungbat ni Solomon. Patayem samo itabon. Iti kasta, saanen a siak ken ti familiak ti agikaro iti panangpatayna kadagiti tattao nga awan basolna.
32: Dusaen ti Apo ni Joab gapu kadagitoy nga inaramidna a dina impakaammo ken ni amak a David. Pinatayna ti dua a lallaki a naim-imbag ngem isu: ni Abner a kapitan ti armada ti Israel ken ni Amasa a kapitan ti armada ti Juda.
33: Agdissuor ken ni Joab ken kadagiti kaputotanna ti agnanayon a pannakadusada gapu kadagitoy nga inaramidna. Ngem kanayon a pagballigien ti Apo dagiti kaputotan ni David nga agtugaw iti tronona.
34: Napan ngarud ni Benaias iti nasagradoan a Tolda ket pinatayna ni Joab. Naitabon ni Joab iti balayna iti away.
35: Kas sukat ni Joab, insaad ti ari ni Benaias a kapitan ti armada. Insaadna met ni Zadok a padi iti lugar ni Abiatar.
36: Pinaayaban ti ari ni Simei ket kinunana kenkuana, Agpatakderka iti balaymo ditoy Jerusalem. Agnaedka ditoy ket dika pumampanaw iti siudad.
37: No pumanawka ket mapanka iti labes ti Waig ti Kidron, awan duadua a matayka ket sikanto met la ti akimbasol.
38: Aramidek ti ibagam, Natan-ok nga Ari, insungbat ni Simei. Nabayag a nagnaed ni Simei idiay Jerusalem.
39: Ngem kalpasan ti tallo a tawen, dua kadagiti tagabuna ti nagtalaw ket nagkamangda ken ni Aquis nga ari ti Gat ken anak ni Maaca. Idi madamag ni Simei nga addada idiay Gat,
40: sinilyaanna ti asnona ket napan ken ni Ari Aquis tapno sapulenna dagiti tagabuna. Nasarakanna ida ket inyawidna ida.
41: Idi nadamag ni Solomon ti inaramid ni Simei,
42: pinaayabanna ket kinunana kenkuana, Pinagkarika idi a dika pumampanaw ditoy Jerusalem. Binallaaganka a no rummuarka iti siudad, awan duadua ti pannakapapataymo. Dimo met aya imbaga a tungpalem daytoy?
43: Apay ngarud a dimo tinungpal ti karim ket sinalungasingmo ti bilinko?
44: Ammom ti amin a kinadakes nga inaramidmo iti daydi amak a David. Dusaennaka ti Apo iti daytoy.
45: Ngem bendisionannak ti Apo ket ipasdekna a sitatalged iti agnanayon ti pagarian ni David.
46: Binilin ti ari ni Benaias. Rimmuar ni Benaias ket napanna pinatay ni Simei. Naan-anayen ti kinatalged ti panangituray ni Solomon iti pagarian.