1: Nagsao ti Apo kaniak.
2: Kinunana, Anak ti tao, babalawem ti pagilian ti Edom.
3: Ibagam kadagiti tattao a siak nga Apo a Dios , kastoy ti kunak
: Siak ti kabusoryo, bambantay ti Edom,
: Pagbalinenkayo a langalang a daga.
4: Dadaelek dagiti siudadyo
: Ken paglangalangek ti dagayo.
: Ket maammoanyonto a siak ti Apo .
5: Sika ti agnanayon a kabusor ti Israel. Pinapapataymo dagiti Israelita iti tiempo ti pannakadidigra ti pagilian, iti maudi a pannakadusana gapu kadagiti basolna.
6: Ngarud, isapatak iti naganko nga Yahweh, ti sibibiag a Dios, nga awan duadua ti ipapataymo. Nakabasolka iti pammapatay ket surotennakanto ti panagpapatay.
7: Paglangalangekto ti katurturodan ti Edom ket papatayekto amin a lumasat sadiay.
8: Gabsuonakto dagiti bantay iti bangkay. Masaknapanto dagiti turod ken tanap kadagiti napapatay iti gubat.
9: Paglangalangenkanto iti agnanayon ket awanton ti agnaed kadagiti siudadmo. Iti kasta, maammoamto a siak ni Yahweh.
10: Kinunam a kukuam dagiti dua a nasion, ti Juda ken Israel, kasta met dagiti daga a masakupanda ket tagikuaem ida idinto a siak, ni Yahweh, ti Diosda.
11: Ngarud, isapatak iti naganko nga Yahweh, ti sibibiag a Dios a dusaenkanto gapu iti pungtot, apal ken guram kadagiti tattaok. Maammoandanto a dusdusaenka gapu iti inaramidmo kadakuada.
12: Iti kasta, maammoamto a siak, ti Apo nangngegko a kinunam a kas pangumsi a naglangalangen dagiti bantay iti Israel, ket maaramidmo ti kaykayatmo kadakuada.
13: Nangngegko dagiti nagubsang ken natangsit a panagsaom kaniak.
14: Kuna ti Apo a Dios , Paglangalangenkanto ket agragsakto ti entero a daga iti pannakadadaelmo,
15: a kas iti panagragsakmo idi nadadael ti Israel a kukuak. Aglangalangto dagiti bantay ti Seir, wen, ti entero a daga ti Edom, ket maammoanto dagiti amin a tattao a siak ni Yahweh.