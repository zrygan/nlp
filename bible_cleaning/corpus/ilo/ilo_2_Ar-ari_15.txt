1: Iti maika-27 a tawen a panagturay ni Jeroboam II nga ari ti Israel, naisaad ni Uzzias nga anak ni Amazias a kas ari ti Juda.
2: Sangapulo ket innem ti tawen ni Uzzias idi maisaad nga ari ket nagturay idiay Jerusalem iti 52 a tawen. Ni Jecolias a taga-Jerusalem ti inana.
3: Nalinteg ti inaramid ni Uzzias iti imatang ni Yahweh a kas iti daydi Amazias nga amana.
4: Ngem saan a nadadael dagiti lugar a pagdaydayawan dagiti pagano. Intultuloy dagiti tattao ti nagidatag kadagiti daton ken nagpuor kadagiti insenso kadagita a lugar.
5: Dinusa ni Yahweh ni Uzzias. Nagkukutel ti ari ket saan a naimbagan agingga iti ipapatayna. Nagnaed nga is-isuna iti naiputputong a balay. Naikkat kenkuana ti pagrebbenganna a kas ari ket ni Jotam nga anakna ti nangituray iti pagilian.
6: Nailanad iti Pakasaritaan dagiti Ari ti Juda ti dadduma a pasamak iti panagturay ni Uzzias.
7: Idi natay, naitabon iti pagitantaneman kadagiti ari idiay Siudad ni David. Ni Jotam nga anakna ti simmukat kenkuana nga ari.
8: Iti maika-38 a tawen a panagturay ni Uzzias nga ari ti Juda, naisaad ni Zacarias nga anak ni Jeroboam II a kas ari ti Israel. Innem a bulan a nagturay idiay Samaria.
9: Kas kadagiti sinarunona, nagbasol met ken ni Yahweh. Tinuladna dagiti dakes nga aramid ni Ari Jeroboam nga anak ni Nebat a nangisungsong kadagiti Israelita nga agbasol.
10: Insikat ni Sallum nga anak ni Jabes ni Ari Zacarias, ket pinatayna ti ari idiay Ibleam. Isu ti simmukat kenkuana a kas ari.
11: Nailanad iti Pakasaritaan dagiti Ari ti Israel ti dadduma a pasamak iti panagturay ni Zacarias.
12: Natungpal ngarud ti kari ni Yahweh ken ni Ari Jehu: Agarinto iti Israel dagiti kaputotam agingga iti maikapat a kaputotan.
13: Iti maika-39 a tawen a panagturay ni Uzzias nga ari ti Juda, naisaad ni Sallum nga anak ni Jabes a kas ari ti Israel. Makabulan a nagturay idiay Samaria.
14: Manipud Tirza, napan idiay Samaria ni Menahem nga anak ni Gadi. Pinapatayna ni Sallum, ket isu ti simmukat kenkuana nga ari.
15: Nailanad iti Pakasaritaan dagiti Ari ti Israel ti dadduma a pasamak iti panagturay ni Sallum, agraman ti pakasaritaan ti panangisikatna iti ari.
16: Idi aggapu ni Menahem idiay Tirza, dinadaelna a namimpinsan ti siudad ti Tappua ken ti kabangibangna. Pinapatayna dagiti agnanaed sadiay agsipud ta dida inlukat ti ruangan ti siudad kenkuana. Binutiakanna pay dagiti amin a masikog a babbai.
17: Iti maika-39 a tawen a panagturay ni Uzzias nga ari ti Juda, naisaad ni Menahem nga anak ni Gadi a kas ari ti Israel ket 10 a tawen a nagturay idiay Samaria.
18: Nagbasol ken ni Yahweh, ta agingga iti ipapatayna, tinuladna dagiti dakes nga aramid ni Ari Jeroboam nga anak ni Nebat a nangisungsong kadagiti Israelita nga agbasol.
19: Iti dayta a tiempo, rinaut ni Tiglat Pileser nga emperador ti Asiria ti Israel. Inikkan ni Menahem iti 38 a tonelada a pirak tapno tumulong ni Tiglat Pileser kenkuana iti pannakapabileg ti panangiturayna iti pagarian.
20: Innala ni Menahem ti kuarta kadagiti babaknang iti Israel babaen iti panangpilitna a mangted ti tunggal maysa kadakuada iti 50 a bagi ti pirak. Iti kasta, nagsubli ni Tiglat Pileser iti pagilianna.
21: Nailanad iti Pakasaritaan dagiti Ari ti Israel ti amin nga inaramid ni Menahem.
22: Natay ket naitabon. Ni anakna a Pekaias ti simmukat kenkuana nga ari.
23: Iti maika-50 a tawen a panagturay ni Uzzias nga ari ti Juda, naisaad ni Pekaias nga anak ni Menahem a kas ari ti Israel. Nagturay ni Pekaias idiay Samaria iti dua a tawen.
24: Nagbasol ken ni Yahweh. Tinuladna dagiti dakes nga aramid ni Ari Jeroboam nga anak ni Nebat a nangisungsong iti Israel nga agbasol.
25: Maysa nga ofisial ti armada ni Pekaias agraman 50 a lallaki a taga-Galaad ti nangisikat iti ari. Isu ni Peka nga anak ni Remalias. Pinapatayda ni Pekaias iti akin-uneg a sarikedked iti palasio ket ni Peka ti simmukat kenkuana nga ari.
26: Nailanad iti Pakasaritaan dagiti Ari ti Israel ti dadduma a pasamak iti panagturay ni Pekaias.
27: Iti maika-52 a tawen a panagturay ni Uzzias nga ari ti Juda, naisaad ni Peka nga anak ni Remalias a kas ari iti Israel ket nagturay idiay Samaria iti 20 a tawen.
28: Nagbasol ken ni Yahweh. Tinuladna dagiti dakes nga aramid ni Ari Jeroboam nga anak ni Nebat a nangisungsong iti Israel nga agbasol.
29: Bayat ti panagturay ni Peka, sinakup ni Tiglat Pileser nga emperador ti Asiria dagiti siudad ti Aion, Abel Bet Maaka, Janoa, Kedes, Hasor, ken dagiti daga ti Galaad, Galilea ken Neftali. Innalana dagiti tattao ket impanna ida a kas balud idiay Asiria.
30: Iti maika-20 a tawen a panagturay ni Jotam nga anak ni Uzzias a kas ari ti Juda, insikat ni Oseas nga anak ni Ela ni Ari Peka. Pinapatayna ni Peka ket isu ti simmukat kenkuana nga ari.
31: Nailanad iti Pakasaritaan dagiti Ari ti Israel ti dadduma a pasamak iti panagturay ni Peka.
32: Iti maikadua a tawen a panagturay ni Peka nga anak ni Remalias a kas ari ti Israel, naisaad ni Jotam nga anak ni Uzzias a kas ari ti Juda.
33: Duapulo ket lima ti tawen ni Jotam idi agari ket nagturay idiay Jerusalem iti 16 a tawen. Ni Jerusa nga anak ni Zadok ti inana.
34: Naragsakan ni Yahweh iti inar-aramid ni Jotam. Tinuladna ngamin ni Uzzias nga amana.
35: Ngem saan a nadadael dagiti lugar a pagdaydayawan dagiti pagano. Intultuloy dagiti tattao ti nagidatag kadagiti sakrifisio ken nagpuor iti insenso kadagita a lugar. Ni Jotam ti nangbangon iti Akin-amianan a Ruangan ti Templo.
36: Nailanad iti Pakasaritaan dagiti Ari ti Juda ti dadduma a pasamak iti panagturay ni Jotam.
37: Kadagidi nga aldaw a panagturay ni Jotam, imbaon ni Yahweh ni Resin nga ari ti Siria ken ni Peka nga ari ti Israel a mangraut iti Juda.
38: Idi natay, naitabon kadagiti pagitaneman kadagiti ari iti Siudad ni David. Ni Ahaz nga anakna ti simmukat kenkuana nga ari.