1: Intuloy ti anghel ti nagsao: Iti dayta a tiempo, agparangto ni Miguel, ti naindaklan nga anghel a mangaywan kadagiti kailiam. Kalpasanna, tumaudto ti riribuk a di pay napasamak manipud pannakaipasdek dagiti nasion. Inton dumteng dayta a tiempo, maisalakanto dagiti amin a kailiam a nailanad ti naganda iti libro ti Dios.
2: Adunto kadagiti natay ti agbiagto manen. Agbiagto iti agnanayon ti dadduma kadakuada, ket dagiti dadduma, iti agnanayon a pannakaibabain.
3: Agraniagto dagiti mamasirib a kas iti lawag ti langit. Aglawagto nga agnanayon a kas kadagiti bituen dagiti nangisuro kadagiti adu a tattao nga agaramid iti naimbag.
4: Kinunana kaniak: Ita, Daniel, rikpam ti libro ket timbream agingga iti panungpalan. Kabayatanna, adunto a tattao ti mangigaed a mangammo iti kaipapanan dagiti mapaspasamak ngem agbambannogdanto laeng.
5: Kalpasanna, nakitak ti dua a lallaki. Nakatakder ti maysa igid iti karayan ket ti maikadua, iti ballasiw.
6: Maysa kadakuada ti nangsaludsod iti anghel nga adda iti surong ti karayan, Kasano pay ti kabayag sakbay nga aggibus dagitoy nakaskasdaaw a banag?
7: Ingngato ti anghel dagiti imana sadi langit ket nagsapata iti nagan ti Agnanayon a Dios. Nangngegko a kinunana, Tallo ket gudua a tawen. Inton agpatinggan ti pannakaidadanes dagiti tattao ti Dios, mapasamakto aminen dagitoy a bambanag.
8: Nangngegko ti imbagana. Ngem diak naawatan, isu a sinaludsodko, Apo, kasanonto ti panaggibus amin dagitoy?
9: Kinunana, Daniel, inkan, ta masapul a mailimed dagitoy a balikas ket saanda a maipakaammo agingga iti panungpalan.
10: Adunto a tattao ti magugoran ken madalusan. Saanto a makaawat dagiti managdakdakes, ngem itultuloyda ti kinadakesda. Dagitinto la masirib ti makaawat.
11: Manipud pannakaisardeng ti inaldaw a panangidatag iti daton, kayatna a sawen, manipud iti pannakaisaad ti Nakabutbuteng a Mangdadael, ,290 nga aldawto ti mapalabas.
12: Nagasat dagiti agtalinaed a napudno agingga nga aggibus ti 1,335 nga aldaw.
13: Ngem sika, Daniel, agtalinaedka a napudno agingga iti panungpalan. Mataykanto, ngem agungarkanto tapno awatem ti gunggonam iti maudi nga aldaw.