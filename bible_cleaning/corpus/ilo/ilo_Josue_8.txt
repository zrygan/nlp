1: Kinuna ni Yahweh ken ni Josue, Alaem ti entero a buyotmo ket rautenyo ti Ai. Dika agbuteng wenno maupay. Yawatko kadagiti imam ti ari, dagiti tattaona, ti siudad ken ti daga.
2: Aramidem iti Ai ken iti arina ti kas iti inaramidmo iti Jerico ken iti arina. Ngem ita, mabalinyo a samsamen dagiti sanikua ken animal. Mangibaonka kadagiti soldado iti laud ti Ai tapno kellaatenda a rauten ti siudad iti likudan.
3: Iti kasta, nagsagana ni Josue ken ti amin a mannakigubat a sumang-at idiay Ai. Nangpili iti 30,000 kadagiti kalaingan a mannakigubat, ket imbaonna ida iti rabii.
4: Imbilinna kadakuada, Aglemmengkay iti laud ti siudad, ngem saan unay nga adayo ti pagyananyo; agsaganakayo a mangraut.
5: Umasidegkami kadagiti mannakigubat a kumuyog kaniak agingga iti sungadan ti siudad. Inton rummuarda a sumaranget kadakami, agsanudkaminto a kas iti inaramidmi idi.
6: Sunsonendakaminto agingga a mayadayoda iti siudad. Ipagarupdanto nga itartarayanmi ida, kas idi damo.
7: Rummuarkayonto metten iti paglemlemmenganyo sayonto sakupen ti siudad. Yawatto ti Apo a Diosyo ti siudad kadakayo.
8: Kalpasan ti panangsakupyo iti siudad, puoranyonto kas imbilin ti Apo . Tungpalenyo dagitoy a bilin.
9: Imbaon ngarud ida ni Josue ket napanda iti paglemmenganda, iti laud ti Ai, iti nagbaetan ti Ai ken ti Betel. Iti dayta a rabii, immian ni Josue iti kampo.
10: Kabigatanna, nasapa a bimmangon ni Josue ket inummongna dagiti mannakigubat. Kalpasanna, isu ken dagiti pangulo ti Israel, indauloanda dagiti mannakigubat a mapan idiay Ai.
11: Nagna dagiti soldado a kimmuyog kenkuana agingga iti disso a pakatannawaganda iti pagserkan ti siudad ket nagkampoda iti amianan. Adda tanap a nagbaetanda iti Ai.
12: Nangala ni Josue iti aglimaribu a mannakigubat sana pinaglemmeng ida iti laud ti siudad, iti nagbaetan ti Ai ken Betel.
13: Kastoy ti urnos dagiti mannakigubat: ad-adu ti adda iti amianan ti siudad ket aglemlemmeng dagiti kakaduada iti laud. Iti dayta a rabii, immian ni Josue iti tanap.
14: Naggunay a dagus ti ari ti Ai idi makitana dagiti tattao ni Josue. Rimmuar agraman dagiti tattaona, ket nagturongda iti tanap ti Jordan tapno gubatenda dagiti Israelita iti disso a nagrarangetanda idi. Dina ammo nga adda aggapu iti laud a mangdarup kenkuana.
15: Naginsasanud ni Josue ken dagiti tattaona; nagturongda iti let-ang.
16: Naayaban amin a lallaki iti siudad a mangsunson kada Josue, ket iti panangsunsonda kadakuada, immad-adayoda iti siudad.
17: Kinamat ti amin a taga-Ai dagiti Israelita. Silulukat ti Ai, ket awan nabati a mangguardia iti dayta a siudad.
18: Kinuna ni Yahweh ken ni Josue, Ipaturongmo ti gayangmo iti Ai; itedko kenkan ti siudad. Nagtungpal ni Josue.
19: Apaman a naingatona ti imana, dagus a nagtaray dagiti aglemlemmeng a mannakigubat ket sinerrekda ti siudad sada sinakup. Pinuoranda a dagus.
20: Idi tumalliaw dagiti taga-Ai, nakitada nga umas-asimbuyok ti siudad. Awanen ti pagtarayanda, ta sunsunsonen idan dagiti Israelita a nagkamang iti let-ang.
21: Idi makita ni Josue ken dagiti tattaona a nasakupen dagiti kakaduada ti siudad, ket maur-uramen, nagsublida sada nagpapatay kadagiti taga-Ai.
2223: Dinarup ida dagiti Israelita a nangpuor iti siudad. Nakita dagiti taga-Ai a linawlaw idan dagiti Israelita, ket napapatayda. Awan ti nakalibas wenno nagbiag malaksid ti ari ti Ai a tiniliwda sada indatag ken ni Josue.
24: Pinapatay dagiti Israelita dagiti amin a kabusor iti natikag a tay-ak a nangkamatanda kadakuada. Kalpasanna, nagsublida idiay Ai ket pinapatayda amin a nabati iti siudad.
2526: Nagtalinaed a situturong ti gayang ni Josue iti Ai agingga a nagudas ti amin nga umili iti siudad. Iti dayta nga aldaw, napapatay ti amin nga agnaed iti Ai12,000 a lallaki ken babbai.
27: Kas imbaga ni Yahweh ken ni Josue, innala dagiti Israelita dagiti animal ken sanikua a nasamsam iti siudad.
28: Pinuoran ni Josue ti Ai, ket pinagbalinna a langalang iti agnanayon, kas iti kasasaadna kadagitoy nga aldaw.
29: Pinaibitinna ti ari ti Ai iti kayo ket binaybay-anna a sibibitin ti bangkay agingga iti sumipnget. Idi lumnek ti init, pinaibabana ti bangkay ket pinaipurruakna iti serkan ti siudad. Ginaburanda ti bangkay iti adu a bato nga adda pay laeng agpapan kadagitoy nga aldaw.
30: Idiay Bantay Ebal, nangbangon ni Josue iti altar a maipaay ken ni Yahweh a Dios ti Israel.
31: Inaramidna daytoy kas imbilin ni Moises nga adipen ni Yahweh kadagiti Israelita. Binangonna kas mayannurot iti naisurat iti Libro ti Linteg ni Moisesmaysa nga altar a naaramid kadagiti bato a saan a natagaan iti landok nga alikamen. Iti rabaw ti altar, nangipaayda ken ni Yahweh kadagiti daton a mapuoran ken kadagiti daton a pakikappia.
32: Sadiay, iti imatang dagiti Israelita, inlanad ni Josue kadagiti bato ti altar ti kopia ti linteg nga insurat ni Moises.
33: Kalpasanna, nagtakder ti amin iti agsumbangir ti Lakasa ti Tulagdagiti Israelita agraman dagiti papangulo, ofisial, ukom, ken uray pay dagiti ganggannaet nga agtataeng iti dennada; sangsangoenda dagiti papadi a Levita a nangawit idi iti lakasa. Sumangsango ti kagudua a bilang dagiti tattao iti Bantay Gerizim ket ti kagudua, iti Bantay Ebal. Daytoy ti imbilin idi ni Moises nga adipen ni Yahweh nga aramidenda inton awatenda ti bendision.
34: Imbasa ni Josue ti Linteg, agraman dagiti bendision ken dagiti lunod, kas nailanad iti libro ti Linteg.
35: Sinaggaysa ni Josue a binasa ti amin a bilin ni Moises iti sangoanan ti entero a gimong a nakairamanan dagiti babbai, ubbing ken dagiti ganggannaet a makipagnaed kadakuada.