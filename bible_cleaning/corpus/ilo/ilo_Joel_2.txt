1: Puyotenyo ti trumpeta;
: ipakdaaryo a dumteng ti peggad idiay Sion,
: ti nasantoan a turod ti Dios.
: Agpigergerkayo, dakay amin a taga-Juda,
: ta asidegen ti yaay ti aldaw ti Apo !
2: Nasipnget ken nalidemto dayta nga aldaw,
: aldaw a nalulem ken naulep.
: Sumungad ti dakkel a pangen ti dudon,
: kas iti sipnget nga agsaknap kadagiti bantay.
: Awan pay napasamak a kas iti daytoy,
: ket awanton ti kasta a mapasamak iti masakbayan.
3: Kasda la apuy nga agkaan kadagiti mula.
: Kasla Hardin ti Eden
: ti sangpetanda a daga,
: ngem no panawandan
: maysan a let-ang nga awan nagyanna.
: Awan ti lisianda.
4: Kasda la kabalio;
: dumarupda a kasla kabalio a pakigubat.
5: Iti panaglagtolagtoda kadagiti bambantay,
: kumaradakadda a kas kadagiti lugan a pakigubat.
: Kumarasakasda a kas iti nagango
: a ruot a maur-uram.
: Naintarda a kasla nabileg nga armada
: a nakasagana a makigubat.
6: Agbuteng dagiti makakita iti isusungadda,
: ket uray la a bumbumsagda amin.
7: Dumarupda a kasla mannakigubat;
: kasda la soldado a mangkalay-at iti bakud.
: Naurnos ti pannagnada;
: sangsangkamaysa ti turongda,
8: ket saanda nga agsisinnali.
: Sarienda dagiti sarikedked,
: ket awan ti makalapped kadakuada.
9: Sipapardasda a mangraut iti siudad;
: kalay-atenda dagiti bakud;
: ulienda dagiti balbalay,
: ket kasda la mannanakaw a sumrek iti tawa.
10: Agkintayeg ti daga iti isusungadda;
: agpigerger ti tangatang.
: Agsipnget ti init ken ti bulan;
: saanen nga agraniag dagiti bituen.
11: Bilinen ti Apo ti armadana;
: kasla gurruod ti timekna.
: Adu ken nabileg dagiti soldado
: nga agtulnog kenkuana.
: Nakabutbuteng ti aldaw ti Apo !
: Siasinonto ti makalasat iti dayta nga aldaw?
12: Kuna ti Apo Ngem uray
: ita, agbabawikayo iti amin a pusoyo ket agsublikayo kaniak;
: agayunar, agsangit ken agdung-awkayo.
13: Ipakitayo ti agsensennaay a pusoyo iti ladingit;
: saan nga umdas ti panangray-abyo iti pagan-anayyo.
: Agsublikay iti Apo a Diosyo.
: Naasi ken managparabur,
: naanus ken tungpalenna ti karina;
: sidadaan a mamakawan, saan a mangdusa.
14: Nalabit a baliwan ti Apo a Diosyo ti panunotna,
: ket paraburannakayto iti adu nga apit.
: Iti kasta, addanto makan ken arak
: nga idatonyo kenkuana.
15: Puyotenyo ti trumpeta idiay Bantay Sion;
: ibilinyo ti panagayunar dagiti tattao,
: ket angayenyo ti gimong.
16: Ummongenyo dagiti tattao;
: isaganayo ida a tumabuno iti sagrado a gimong.
: Yegyo dagiti babbaket ken lallakay;
: ummongenyo dagiti ubbing,
: uray pay dagiti maladaga.
: Uray dagiti kakaskasar,
: masapul a panawanda ti balayda ket umayda.
17: Dakayo a papadi nga agserserbi ti Apo
: iti nagbaetan ti altar ken ti ruangan ti Templo,
: masapul nga agsangit ken agkararagkayo.
: Kunayo, Kaasiam dagiti tattaom, O Apo .
: Dimo ipalubos a lalaisen ken pagang-angawandakami
: dagiti sabali a nasion iti panagkunada
: Sadino ti ayan ti Diosyo?
18: Kalpasanna, impakita ti Apo ti panangipategna iti dagana;
: kinaasianna dagiti tattaona.
19: Impangagna ida, ket kinunana
: Ita, ikkankayo iti trigo, arak ken lana,
: ket mapnekkayto.
: Didakayton laisen dagiti sabali a nasion.
20: Ipanawkonto kadakayo dagiti pangen ti dudon a naggapu iti amianan,
: ket ipankonto iti let-ang ti dadduma kadakuada.
: Sunsonekto ti akin-sango a bunggoyda
: agingga iti Natay a Baybay.
: Iturongkonto ti akinlikud a buyotda
: agingga idiay Taaw Mediterranean.
: Agbuyokto dagiti bangkayda,
: ket agadiwaranto ti bangsitda.
: Dadaelekto ida
: gapu kadagiti amin nga inaramidda kadakayo.
21: Dakayo a talon, dikay agbuteng
: ngem agrag-o ken agragsakkayo,
: gapu iti amin nga impaay ti Apo kadakayo.
22: Dikay agbuteng, dakayo nga animal;
: nalangto manen dagiti pagaraban.
: Agbungan dagiti kayo,
: ket adu ti bunga ti igos ken ubas.
23: Agragsakkayo, tattao ti Sion;
: agragsakkayo gapu iti impaay kadakayo ti Apo a Diosyo.
: Inikkannakayo iti tumutop nga umuna a tudo;
: nagbayakabak iti tiempo ti tudtudo
: ket kas iti sigud, inikkannakayo iti naladaw a tudo.
24: Mapnonto iti trigo dagiti pagirikan;
: aglippiasto iti arak ken lana
: dagiti tangke iti abay dagiti pagpespesan.
25: Isublikto ti napukawyo kadagiti napalabas a tawen
: idi kinnan dagiti pinangen a dudon dagiti apityo.
: Imbaonko daytoy nga armada a nangraut kadakayo.
26: Adunton ti taraonyo,
: ket mapnekkayto.
: Idaydayawyonto ti Apo a Diosyo,
: a nagaramid kadagiti nakaskasdaaw
: a banag nga agpaay kadakayo.
: Saanton a malalais dagiti tattaok.
27: Dakayo nga Israelita,
: maammoanyonto nga addaak kadakayo,
: ket siak, ni Yahweh, siak ti Diosyo,
: awan ti sabali.
: Saanton a malalais dagiti tattaok.
28: Kuna ti Apo Kalpasanna,
: ibuyatkonto ti Espirituk iti amin a tao.
: Ipakaammonto dagiti annakyo ti mensahek;
: agdarepdepto dagiti lallakayyo,
: ket agparmatanto dagiti lallaki nga agtutuboyo.
29: Iti dayta a tiempo, ibuyatkonto ti Espirituk
: uray pay kadagiti adipen,
: lalaki man wenno babai.
30: Iti dayta nga aldaw,
: agipakitaakto kadagiti ballaag
: iti tangatang ken ditoy daga.
: Addanto pannakaibuyat ti dara,
: addanto apuy ken asimbuyok.
31: Agsipngetto ti init,
: ket lumabbaganto ti bulan a kas iti dara
: sakbay a dumteng ti naindaklan
: ken nakabutbuteng nga aldaw ni Yahweh.
32: Ngem maispalto dagiti amin nga agpatulong ken ni Yahweh.
: Kas kinunana, Addanto dagiti makalasat idiay Jerusalem;
: makalassatto dagiti piliek.