1: Nagsao kaniak ti Apo iti maika-10 a tawen a panagari ni Zedekias idiay Juda. Isu met idi ti maika-18 a tawen a panagari ni Nebucadnesar idiay Babilonia.
2: Iti dayta a tiempo, rarauten ti ari ti Babilonia ti Jerusalem, ket naipupokak iti paraangan ti korte iti palasio ti ari.
3: Pinaibaludnak sadiay ni Ari Zedekias ta pinabasolnak a nangiwarwaragawag a kastoy ti kinuna ni Yahweh, Yawatko daytoy a siudad iti ari ti Babilonia
4: ket saanto a makalibas ni Ari Zedekias. Mayawatto iti ari ti Babilonia; makitananto iti rupanrupa ket makisaonto kenkuana.
5: Maipanto ni Zedekias idiay Babilonia ket agyanto sadiay agingga a sarungkarak. Uray no makigubat kadagiti taga-Babilonia, saanto nga agballigi. Siak, ni Yahweh, ti nagsao iti daytoy.
6: Imbaga kaniak ti Apo
7: nga umayto ni Hanamel nga anak ni ulitegko a Sallum ket kiddawennanto a gatangek ti talonna idiay Anatot. Adda kalintegak a manggatang ta siak ti kaasitgan a kabagianna.
8: Kas kinuna ni Yahweh, immaynak kinasao ni kasinsinko a Hanamel iti paraangan ti pagguardiaan ket kinunana, Gatangem ti dagak idiay Anatot iti sakup ti Benjamin. Sika ti kaasitgan a kabagiak. Adda kalintegam a manggatang ken mangtagikua. Ngarud, daytoy ti nakaammoak a pudno a nagsao kaniak ni Yahweh.
9: Ginatangko ngarud ti talon ni Hanamel ket tinimbangko ti kuarta a pagbayadko. Agpateg iti sangapulo ket pito a bagi ti pirak.
10: Finirmaak ti dokumento. Tinimbreak ken pinasaksiak. Tinimbangko ti kuarta.
11: Innalak dagiti dua a kopia dagiti dokumento ti naglakoanti naserraan a kopia a nakailanadan ti tulag ken ti silulukat a kopia.
12: Intedko dagitoy ken ni Baruc nga anak ni Nerias ken apoko ni Maaseyas. Intedko kenkuana iti sango ni Hanamel, dagiti saksi a nagfirma iti dokumento ken dagiti amin a Judio nga agtugtugaw iti paraangan ti korte.
13: Iti imatangda amin, kinunak ken ni Baruc,
14: Binilinnaka ti Apo a Mannakabalin-amin a Dios ti Israel nga alaem dagitoy a dokumento ket idulinmo iti burnay tapno mataginayonda.
15: Kinuna ti Apo a Mannakabalin-amin a Dios ti Israel a magatangto manen dagiti balbalay, taltalon ken kaubasan iti daytoy a daga.
16: Nagkararagak kalpasan ti pannangtedko iti dokumento ti naglakoan ken ni Baruc nga anak ni Nerias. Inkararagko
17: Apo Dios , pinarsuam ti daga ken ti langit babaen iti dakkel a pannakabalin ken bilegmo. Kabaelam nga aramiden dagiti amin a banag.
18: Impakitam ti di agbalbaliw nga ayatmo kadagiti rinibribu a tattao. Nupay kasta, dusaem dagiti tattao gapu iti basol dagiti ammada. Naindaklan ken nabilegka a Dios. Apo a Mannakabalin-amin ti naganmo.
19: Nainsiriban dagiti planom ket naindaklan dagiti aramidmo. Makitam dagiti aramid dagiti tattao ket gunggonaam ida kas mayannatup iti panagbiag ken aramidda.
20: Idiay Egipto, nagaramidka kadagiti milagro ken kadagiti nakaskasdaaw a banag. Agingga kadagitoy nga aldaw, agar-aramidka pay laeng kadagitoy iti Israel ken kadagiti dadduma a nasion. Iti kasta, ammodakan iti amin a lugar.
21: Babaen kadagiti milagro ken datdatlag a nagbutbutngan dagiti kabusormi, inusarmo ti pannakabalin ken pigsam a nangiruar kadagiti Israelita idiay Egipto.
22: Intedmo kadakuada daytoy nabaknang ken nadam-eg a daga kas inkarim kadagiti kapuonanda.
23: Ngem idi immayda iti daytoy a daga ket tinagikuada, dida nagtulnog kadagiti bilinmo wenno nagbiag a mayannurot kadagiti pannursurom. Awan tinungpalda kadagiti imbilinmo nga aramidenda. Daytoy ti gapuna nga inyegmo kadakuada amin dagitoy a pannakadadael.
24: Nangbangon dagiti taga-Babilonia kadagiti pangbangenda iti siudad tapno sakupenda. Madaman a rarautenda. Babaen iti gubat, bisin ken angol, matnagto ti siudad iti pannakabalinda. O Apo , nganngani matungpalen dagiti amin nga imbagam.
25: Ngem, Apo Dios , sika ti nangbilin kaniak a gatangek ti talon iti imatang dagiti saksi uray no dandani sakupenen dagiti taga-Babilonia ti siudad.
26: Kinuna kaniak ti Apo ,
27: Siak ni Yahweh a Dios ti sangkataoan. Kabaelak nga aramiden ti amin a banag.
28: Yawatko daytoy a siudad ken ni Nebucadnesar nga ari ti Babilonia ken iti armadana ket sakupen
29: ken puorandanto. Padapuendanto agraman dagiti balbalay dagiti tattao a nangpapungtot kaniak. Nagpuor ngamin dagiti tattao iti insenso iti tuktok ti balayda nga agpaay ken ni didiosen a Baal ken nagibukbokda kadagiti inumen a daton kadagiti didiosen.
30: Manipud iti mismo a panangrugi ti pakasaritaanda, pinagpungtotdak dagiti Israelita ken dagiti tattao ti Juda gapu iti dakes nga aramidda.
31: Pinagunget ken pinagpungtotnak daytoy a siudad manipud iti aldaw a pannakabangonna. Inkeddengkon a pukawen,
32: gapu kadagiti amin a dakes nga inaramid dagiti Israelita, dagiti tattao ti Juda, agraman ar-ari ken papanguloda, papadi ken profetada.
33: Naglikudandak, nupay diak nagsardeng a mangisursuro kadakuada. Dida latta mangikaskaso ken dida maisursuro.
34: Inkabilda ketdi dagiti kagurak a didiosen iti Templo a nabangon iti naganko ket tinulawanda.
35: Nagbangonda kadagiti altar nga agpaay ken ni Baal idiay Tanap ti Hinnom a pangpuoranda kadagiti annakda a daton ken ni didiosen a Moloc. Diak imbilin nga aramidenda daytoy. Di met simrek iti panunotko nga aramidenda daytoy a makarimon a banag a pagbasolan dagiti tattao ti Juda.
36: Kinuna kaniak ti Apo a Dios ti Israel, Jeremias, imbagamon kadagiti tattao a matnagto daytoy a siudad iti pannakabalin ti ari ti Babilonia. Matnagto gapu iti gubat, bisin ken angol. Ita, denggem pay ti ibagak.
37: Alaekto dagiti tattao manipud kadagiti nasion a nangiwarawaraak idi kadakuada, gapu iti nakaro nga unget ken nabara a pungtotko. Ita, isublikto ida iti daytoy a daga. Pagnaedekto ida ditoy ket awanto ti pakaan-anoanda.
38: Isudanto dagiti tattaok ket siakto ti Diosda.
39: Ikkakto ida iti maymaysa a panggep iti biag: ti panagdayawda kaniak iti amin a tiempo para iti pagimbaganda ken iti pagimbagan dagiti kaputotanda.
40: Makitulagakto kadakuada ket agnanayonto daytoy a tulag: diakto sumardeng nga agaramid iti naimbag kadakuada. Isurokto ida nga agbuteng kaniak iti amin a pusoda tapno saandak a tallikudan.
41: Pagragsakakto ti agaramid kadakuada iti naimbag. Iti amin a puso ken kararuak, pagnaedekto ida iti agnanayon iti daytoy a daga.
42: Kas iti panangidissuorko iti nakaro a didigra iti daytoy nga ili, kastanto met ti pannangtedko iti amin a naimbag nga inkarik kadakuada.
43: Ibagbaga dagiti tattao nga agbalinto a kasla let-ang daytoy a daga, nga awanto ti tao wenno animal nga agnaed ket maitedto ti daga kadagiti tattao ti Babilonia. Ngem magatangto manen dagiti talon iti daytoy a daga.
44: Gatangento dagitoy dagiti tattao. Mafirmaan, matimbrean ken mapatalgedanto dagiti dokumento. Maaramidto daytoy iti sakup ni Benjamin, kadagiti kabangibang a barrio ti Jerusalem, kadagiti il-ili ti Juda, kadagiti il-ili dagiti bantay, kadagiti il-ili nga adda iti arisadsad ti turturod ken iti abagatan a Juda. Isublikto dagiti tattao iti dagada. Siak, ni Yahweh, ti nagsao iti daytoy.