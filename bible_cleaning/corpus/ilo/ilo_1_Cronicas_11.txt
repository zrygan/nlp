1: Sangsangkamaysa dagiti amin a tribu ti Israel a napan ken ni David idiay Hebron ket kinunada kenkuana, Kakabagian ken kadaraannakami.
2: Iti napalabas, uray idi ari pay laeng ni Saul, sika ti nangipangpangulo iti armada ti Israel iti paggugubatan. Inkari kenka ti Apo a Diosmo nga ipanguloamto dagiti tattaona ket sikanto ti mangituray kadakuada.
3: Ngarud, napan dagiti amin a pangulo ti Israel ken ni David idiay Hebron. Nakitulag kadakuada iti imatang ni Yahweh. Inkonsagrarda ni David ket nagbalin nga ari ti Israel, kas inkari ni Yahweh ken ni Samuel.
4: Rinaut ni Ari David ken dagiti amin nga Israelita ti siudad ti Jerusalem. Maaw-awagan idi ti siudad iti Jebus, ket agnaed pay laeng sadiay dagiti Jebuseo a sigud a nagnaed iti dayta a lugar.
5: Imbaga dagiti Jebuseo ken ni David a dina mastrek ti siudad, ngem pinarmek ni David ti sarikedked ti Sion ket napanaganan iti Siudad ni David.
6: Kinuna ni David, Ti umuna a makapatay iti Jebuseo, isunto ti agbalin a pangulo ti armada! Ni Joab nga anak ni Sarvia ti nangidaulo kadagiti rimmaut ket nagbalin a pangulo.
7: Gapu ta napan nagnaed ni David iti uneg ti sarikedked, napanaganan ti siudad iti Siudad ni David.
8: Binangonna manen ti siudad; inrugina iti akindaya a bangir ti turod, iti lugar a nagaburan. Tinarimaan ni Joab ti dadduma a paset ti siudad.
9: Bimmileg a bimmileg ni David ta adda kenkuana ni Yahweh a Mannakabalin-amin.
10: Daytoy ti listaan dagiti nalatak a soldado ni David a timmulong kadagiti Israelita a nangisaad kenkuana nga ari kas inkari ni Yahweh ket isuda ti nangpabileg iti pagarianna.
11: Umuna ni Jasobeam iti kapuonan ni Hacmon. Isu ti pangulo Dagiti Tallo. Gayang ti inaramatna iti pannakigubatna kadagiti 300 a lallaki, ket pinatayna amin ida iti naminsan laeng a ranget.
12: Ni Eleazar nga anak ni Dodo iti kapuonan ni Aho ti maikadua kadagiti agdindinamag a Tallo.
13: Kaduana ni David a nakiranget kadagiti Filisteo idiay Pas Dammim. Adda idi iti talon a namulaan iti sebada idi agtataray dagiti Israelita.
14: Ngem saan a nagtaray ni Eleazar ken dagiti soldadona ket nakirangetda kadagiti Filisteo iti tengnga ti talon. Impaay ni Yahweh kenkuana ti dakkel a balligi.
15: Iti maysa nga aldaw, tallo kadagiti 30 a nalatak a soldado ti napan iti kabatoan a pagigianan ni David iti asideg ti Rukib ti Adullam. Nagkampo met dagiti Filisteo iti Tanap ti Refaim.
16: Adda idi ni David iti nasarikedkedan a turod, ket sinakup ti maysa a bunggoy dagiti Filisteo ti Betlehem.
17: Immapay ti iliw ni David ket kinunana, Adda la koma mapan mangala iti danum nga inumek iti bubon iti abay ti ruangan ti Betlehem!
18: Sinarakusok dagiti tallo a mamaingel a soldado ti kampo dagiti Filisteo, simmakdoda iti bubon ket impanda ti danum ken ni David. Ngem saan nga ininum ni David; imbuyatna ketdi a kas daton ken ni Yahweh sana
19: kinuna, Diak mabalin nga inumen daytoy! Kasko la in-inumen ti dara dagitoy a lallaki a nangipusta iti biagda! Isut' gapuna a dina kayat nga inumen ti danum. Dagitoy dagiti gapuanan dagitoy tallo a nalatak a mannakigubat.
20: Ni Abisai a kabsat ni Joab ti pangulo dagiti Mamaingel a Tallopulo. Babaen iti gayangna, pinatayna ti 300 a lallaki iti pannakirangetna kadakuada. Gapu iti daytoy, nagbalin a nalatak kadagiti Tallopulo.
21: Isu ti kalatakan kadagiti Tallopulo, ket nagbalin a panguloda ngem dina naartapan Dagiti Tallo.
22: Maysa a nalatak a mannakigubat ni Benaias nga anak ni Jehoyada a taga-Kabzeel. Adu dagiti aramidna a nangipakitaanna iti kinaturedna. Pinatayna ti dua a nalaing a mannakigubat a Moabita. Iti naminsan nga agtudtudo iti niebe, napan iti maysa a rukib ket pinatayna ti maysa a leon.
23: Adda pay pinatayna nga Egipcio nga agtayag iti a pito ket gudua a kadapan. Siaarmas ti Egipcio iti nakadakdakkel a gayang. Pang-or ti armas ni Benaias a nangdarup iti Egipcio. Inagawna ti gayang ti Egipcio ket daytoy ti pinangpatayna kenkuana.
24: Dagitoy dagiti aramid ni Benaias a maysa kadagiti Tallopulo.
25: Maysa a maingel kadagiti Tallopulo ngem saan a nalatak a kas kadagiti Tallo. Isu ti dinutokan ni David a pangulo dagiti guardiana.
2647: Dagitoy dagiti nalatak a mannakigubat
: Ni Asael a kabsat ni Joab;
: ni Elhanan nga anak ni Dodo a taga-Betlehem;
: Sammot a taga-Harod; Helez a taga-Pelet;
: Ira nga anak ni Ikkes a taga-Tekoa;
: Abiezer a taga-Anatot;
: Sibbecai a taga-Husa;
: Ilai a taga-Aho;
: Maharai a taga-Netofa;
: Heled nga anak ni Baana a taga-Netofa;
: Itai nga anak ni Ribai a taga-Gabaa iti tribu ti Benjamin;
: Benaias a taga-Piraton;
: Hurai a naggapu kadagiti tanap iti asideg ti Gaas;
: Abiel a taga-Arba;
: Asmabet a taga-Bahurum;
: Eliaba a taga-Saalbon;
: Hasem a taga-Gizon;
: Jonatan nga anak ni Sagee a taga-Harar;
: Ahiam nga anak ni Sakar a taga-Harar;
: Elifal nga anak ni Ur;
: Hefer a taga-Mekera;
: Ahija, a taga-Pelon;
: Hezro a taga-Carmel;
: Naarai nga anak ni Ezbai;
: Joel a kabsat ni Natan;
: Mibhar nga anak ni Hagri;
: Zelek a taga-Ammon;
: Naharai a taga-Beerot isu ti para-iggem iti armas ni Joab;
: Ira ken Gareb a taga-Jattir;
: Urias a Hiteo;
: Zabad nga anak ni Alai;
: Adina nga anak ni Siza maysa a nalatak a kameng iti tribu ti Ruben ket adda tallopulo a soldadona.
: Hanan nga anak ni Maaca;
: Josafat a taga-Mitan;
: Uzzia a taga-Astera;
: Samma ken Jeiel nga annak ni Hotam a taga-Aroer;
: Jediael ken Joa nga annak ni Simri a taga-Tiz;
: Eliel a taga-Mahava;
: Jeribai ken Josavias nga annak ni Elnaam;
: Itma a taga-Moab;
: Eliel, Obed ken Jaasiel a taga-Zoba.