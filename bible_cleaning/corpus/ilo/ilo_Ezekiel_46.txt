1: Kuna ti Apo a Dios , Bayat ti innem nga aldaw a panagtrabaho, agtalinaed a siririkep ti akindaya a ruangan nga agturong iti akin-uneg a paraangan, ngem maluktan iti Aldaw a Panaginana ken iti Fiesta ti Lutuad.
2: Magna ti agturay iti akinruar a paraangan ket sumrek iti dakkel a kuarto iti pagserkan ket agtakder iti abay ti adigi ti ruangan bayat ti panangpuor dagiti papadi kadagiti datonna a mapuoran a sibubukel ken dagiti datonna a pakikappia. Agdaydayaw sadiay ruangan sa met la rummuar. Masapul nga agtalinaed a silulukat ti ruangan agingga iti sumipnget.
3: Iti tunggal Aldaw a Panaginana ken iti tunggal Fiesta ti Lutuad, masapul nga agrukbab met dagiti amin a tattao ken ni Yahweh iti sango ti ruangan.
4: Iti Aldaw a Panaginana, masapul a mangidatag ti prinsipe iti innem nga urbon ti karnero ken maysa a kalakian a karnero a pasig nga awan pakapilawanna a mapuoran a maidaton ken ni Yahweh.
5: Pakuyoganna ti tunggal kalakian a karnero iti kagudua salup a daton a makan, ket iti tunggal urbon ti karnero, yegna ti aniaman a kayatna nga ited. Iti tunggal kagudua a salup a daton a makan, pakuyoganna iti tallo nga apagkapat ti galon a lana ti olibo.
6: Iti Fiesta ti Lutuad, mangidatag iti bumaro a baka, innem nga urbon ti karnero ken maysa a kalakian a karnero a pasig nga awan ti pakapilawanda.
7: Pakuyoganna iti kagudua ti salup a daton a makan ti tunggal toro a baka ken tunggal kalakian a karnero ket iti tunggal urbon ti karnero, aniaman a kayat nga ited ti prinsipe. Tallo nga apagkapat a galon ti lana ti olibo ti maipakuyog iti tunggal kagudua ti salup a daton a makan.
8: Masapul a rummuar ti agturay iti dakkel a kuarto iti pagserkan ket rummuar iti dalan a sinerkanna.
9: No umay agdaydayaw dagiti tattao ken ni Yahweh iti uray ania a fiesta a sumrek iti akin-amianan a ruangan masapul a rummuarda iti akin-abagatan kalpasan ti panagdaydayawda. Dagiti sumrek iti akin-abagatan a ruangan masapul a rummuarda iti akin-amianan. Awan ti rummuar iti simrekanna no di ket rummuar iti bangir a ruangan.
10: Sumrek ti prinsipe no sumrek dagiti tattao ket rummuar met no rummuarda.
11: Kadagiti aldaw ti fiesta ken kadagiti naituding a fiesta, mapakuyogan ti tunggal toro a baka wenno kalakian a karnero iti kagudua a salup a daton a makan. Ipakuyog ti siasinoman nga agdaydayaw ti kayatna nga ited iti tunggal urbon ti karnero. Tallo nga apagkapat ti galon a lana ti olibo ti maipakuyog iti kagudua ti salup a daton a makan.
12: No tarigagayan ti prinsipe ti mangidatag ken ni Yahweh iti daton nga agtaud iti bukodna a nakem, daton man a mapuoran a sibubukel wenno daton a pakikappia, maluktanto kenkuana ti akindaya a ruangan nga agturong iti akin-uneg a paraangan. Idatagna ti daton a kas iti panagidatagna iti Aldaw a Panaginana ket masapul a marikpan ti ruangan kalpasan ti ipapanawna.
13: Kuna ti Apo , Tunggal bigat, maisagana ti maysa a karnero nga agtawen iti maysa nga awan depektona tapno mapuoran a sibubukel a kas daton ken ni Yahweh. Inaldaw a maidatag daytoy a daton.
14: Binigat met a maidatag ti lima a libra nga arina. Mapakuyogan daytoy iti apagkapat ti galon a lana ti olibo a maigamay iti arina. Maannurot iti agnanayon daytoy nga alagaden iti panagidatag iti daton ken ni Yahweh.
15: Binigat a maidatag ken ni Yahweh ti urbon a karnero, arina ken lana ti olibo iti agnanayon.
16: Ibilin ti Apo a Dios , No isagut ti prinsipe a madama nga agturay ti paset ti dagana iti maysa kadagiti annakna, kukuanto ti anakna a kas paset ti sanikua ti familiana.
17: Ngem no ited ti agturay ti aniaman a dagana iti maysa kadagiti agserserbi kenkuana, kukuanto manen ti agturay inton dumteng ti tawen ti pannakawayawaya. Kukuana ti daga ket isu ken dagiti annakna laeng ti mangtagikua iti agnanayon.
18: Saan a maipalubos nga alaen ti agturay ti aniaman a sanikua dagiti tattao. Ti laeng bukodna a daga ti mabalinna nga ited kadagiti annakna tapno maliklikan ti pannakaagaw ti daga ti siasinoman kadagiti tattaok.
19: Impannak ti lalaki iti pagserkan dagiti kuarto iti asideg ti ruangan iti akin-abagatan a paset ti akin-uneg a paraangan. Dagitoy dagiti nasagradoan a kuarto dagiti papadi. Intudona ti maysa a lugar iti akinlaud a paset dagiti kuarto,
20: ket kinunana, Daytoy ti lugar a pagangeran dagiti papadi iti karne a daton a pakapakawanan ti basol wenno iti daton gapu iti basol ken ti pakalutoan ti daton a makan. Maaramid daytoy tapno awan ti nasantoan a mairuar iti akinruar a paraangan a pakaigapuan ti pannakaakar dagiti tattao.
2122: Kalpasanna, inturongnak ti lalaki iti akinruar a paraangan ket impakitana nga adda babbabassit a paraangan iti tunggal lugar kadagiti uppat a suli. Innem a pulo ket uppat a kadapan ti kaatiddog ken 50 a kadapan ti kaakabana.
23: Nakabite ti aglikmut iti tunggal paraangan. Adda paginudoan a naikamang kadagiti bakud ti tunggal paraangan.
24: Kinunana kaniak, Dagitoy dagiti kosina a pagpuoran dagiti katulongan nga agserserbi iti Templo kadagiti daton dagiti tattao.