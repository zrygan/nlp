1: Agsaoak tapno pumigsa
: ti pakinakem ti Jerusalem;
: diak agulimek agingga a di maisalakan ti siudad,
: ket agraniag ti balligina a kas silaw iti rabii.
2: Jerusalem, makitanto dagiti nasion ti panagballigim!
: Makitanto dagiti arida ti dayagmo.
: Addanto baro a naganmo,
: nagan nga ited a mismo ti Apo .
3: Agbalinkanto a napintas a korona iti ima ti Apo .
4: Saankanton a maawagan iti Nabaybay-an,
: dinto met maawagan ti dagam iti Asawa a Napanawan.
: Baro a naganmonto ti Isu ti Ipangpangruna ti Dios.
: Maawaganto ti dagam iti Naragsak a Naasawaan,
: gapu ta maragsakan ti Apo kenka,
: ket ibilangnanto ti dagam a kas asawa.
5: Kas iti lalaki nga agtutubo,
: a mangasawa iti ubing a balasang,
: Isu a nangbukel kenka alaennaka a kas asawa.
: Kas iti nobio a maragsakan iti ay-ayatenna,
: Kastanto met a maragsakan ti Dios kenka.
6: Kadagiti bakudmo, Jerusalem, nangikabilak kadagiti guardia;
: aldaw man wenno rabii, awan panagulimekda,
: masapul nga ipalagipda iti Apo dagiti karina
: tapno saanna a malipatan ida.
7: Masapul a dida pagtalnaen agingga a bangonenna
: ti Jerusalem ket pagbalinenna a siudad
: a daydayawen ti entero a lubong!
8: Insapata ti Apo a babaen iti bilegna,
: ibanagna nga ibanag daytoy
: Dinton kanen ti kabusoryo ti taraonyo,
: dinton inumen dagiti ganggannaet ti arakyo.
9: Ngem dakayo a nangimula ken nangapit iti trigo
: dakayto ti mangan iti tinapay ket idaydayawyo ti Apo !
: Dakayo a nangaywan ken nagburas kadagiti ubas,
: dakayto ti uminum iti arak iti paraangan ti Templo.
10: Tattao ti Jerusalem, rummuarkayo iti siudad,
: ket agaramidkayo iti kalsada a pagnaan
: dagiti agsubli a kailianyo.
: Mangisaganakayo iti nalawa a dalan;
: ikkatenyo dagiti batbatona.
: Mangikabilkayo iti pagilasinan
11: a pakaammoan dagiti nasion a kastoy ti ipakaammo
: ti Apo iti amin a daga
: Ibagayo kadagiti tattao ti Jerusalem
: nga umayen ti Apo a mangisalakan kadakayo,
: ket yegna dagiti tattao nga inispalna!
12: Maawagankayto iti Nasantoan a Tattao ti Dios,
: Tattao nga Insalakan ti Apo !
: Maawaganto ti Jerusalem iti Siudad nga Ay-ayaten ti Dios,
: Ti Siudad a Saan a Binaybay-an ti Dios.