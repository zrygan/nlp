1: Agnegosioka iti ganggannaet a pagilian ket agganansiakanto iti maysa kadagitoy nga aldaw.
2: Saan la nga iti maysa a negosio ti pangikabilam iti kuartam ta dimo ammo no ania ti pagmalasam ditoy lubong.
3: Uray no ania ti pagtuangan ti kayo, agtalinaed iti nakatuanganna. No napuskol ti ulep, agtudo.
4: No ur-urayem a sumayaat ti angin ken panawen, awan a pulos ti maimulam ket awanto met ti apitem.
5: Inaramid ti Dios ti amin ket dimo maawatan ti aramidenna a kas iti dimo pannakaawat no kasano ti panangrugi ti biag iti aanakan ti masikog a babai.
6: Agmulaka iti agsapa ken uray pay iti sumipnget. Dimo ammo no agtuboda amin wenno nasayaatda nga agpapada.
7: Nasayaat a lak-amen ti makasalibukag a lawag ti init.
8: Agyamanka iti tunggal tawen ti panagbiagmo. Laglagipem nga uray kasano ti kapaut ti panagbiagmo, napapautto pay laeng ti panagyanmo iti tanem. Awan a pulos ti namnamaem iti masangoanam.
9: Agtutubo, agpennekkayo a mangpalabas iti kinaagtutuboyo. Agragsakkayo bayat ti kinaubingyo. Aramidenyo ti kayatyo nga aramiden ket surotenyo ti tarigagay ti pusoyo. Ngem laglagipenyo, ukomennakayto ti Dios iti aniaman nga aramidenyo.
10: Diyo ipalubos ti aniaman a banag a mangriribuk wenno mangted kadakayo iti saem. Saan a mabayag ti kinaagtutuboyo.