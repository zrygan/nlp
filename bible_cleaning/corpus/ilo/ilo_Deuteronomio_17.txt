1: Diyo idaton iti Apo a Diosyo ti toro a baka wenno karnero nga adda depektona; kagura ti Apo daytoy.
2: No adda siasinoman a nakabasol iti Apo
3: babaen iti panagdaydayaw ken panagserbina kadagiti sabali a didiosen wenno iti init, bulan wenno kadagiti bituen, banag a maikaniwas iti bilin ti Apo ,
4: palutpotenyo a naimbag. No pudno a napasamak daytoy a kinadakes iti Israel,
5: ipanyo dayta a tao iti ruar ti ili sayo batoen agingga a matay.
6: Nupay kasta, kasapulan ti panagtestigo ti dua wenno tallo a tao; saan a mapapatay no maysa la ti saksi.
7: Masapul a dagiti saksi ti umuna a mangbato iti nakabasol ket sumaruno dagiti tattao; kastoy ti panangikkatyo iti daytoy a kinadakes.
8: Nalabit nga addanto kaso a narigat a kedngan ti ukom a kas iti inggagara wenno saan nga inggagara a panagpapatay wenno riri maipapan iti sanikua wenno panangkabil iti maysa a tao a puon ti pakasugatanna. Inkay iti lugar a pinili ti Apo a Diosyo a pagdaydayawan kenkuana,
9: ket idatagyo ti kasoyo kadagiti papadi a Levita ken iti agdama nga ukom tapno risutenda ti kaso.
10: Ipaulogda ti sentensia ket ibanagyo ti ibagada a maaramid.
11: Awatenyo ti ikeddengda ket tungpalenyo a nainget ti ibilinda.
12: Mapapatay ti siasinoman a mangsukir iti ukom wenno iti padi a madama nga agserserbi; kastoy ti panangikkatyo iti daytoy a kinadakes iti Israel.
13: Agbutengto ti amin a makadamag iti daytoy ket awanton ti makaitured nga agaramid iti kasta.
14: Inton matagikuayon ti daga nga ited ti Apo a Diosyo ket agnaedkayon sadiay, nalabit a kayatyonto ti maaddaan iti ari a kas kadagiti pagilian iti likmutyo.
15: Isaadyo nga ari ti pilien ti Apo a Diosyo. Masapul a maysa kadagiti kadaraanyo ti isaadyo; diyo dutokan ti saan nga Israelita.
16: Maiparit a maaddaan ti ari iti adu a kabalio nga usaren ti armadana; saan a mapalubosan nga agpagatang kadagiti kabalio idiay Egipto. Imbaga ti Apo a saankayon nga agsubli sadiay.
17: Maiparit a mangasawa iti adu ta daytoy ti mangyadayo kenkuana iti Apo ; saan nga agpabaknang a kadagiti pirak ken balitok.
18: No maisaad nga ari, masapul a maaddaan iti kopia ti libro maipapan kadagiti linteg ken pannursuro ti Dios a naadaw iti libro nga ay-aywanan dagiti papadi a Levita.
19: Masapul nga adda a kanayon kenkuana daytoy a libro ket basbasaenna iti unos ti panagbiagna tapno masursurona ti agbuteng iti Apo ken agtulnog a sipapasnek iti amin a bilin a nailanad iti daytoy a libro.
20: Iti kasta, dinanto ibilang ti bagina a nalalaing ngem dagiti padana nga Israelita ken dinanto mapanunot ti agsukir kadagiti bilin ti Apo . Ket ti ari ken dagiti kaputotanna napautto ti panagturayna iti Israel.