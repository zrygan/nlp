1: Umawagak kenka, O Apo ;
: darasem kadi ti tumulong kaniak.
: Denggennak kadi no umawagak kenka.
2: Awatem koma kadi toy
: kararagko a kas maysa nga insenso
: ken toy sitatag-ay nga imak a kas maysa a daton iti rabii.
3: Paguardiaam kadi, O Apo , ti ngiwatko,
: ket paaywanam ti ruangan dagiti bibigko.
4: Ilisinak kadi iti tarigagay nga agaramid iti dakes,
: wenno makikadua kadagiti tattao nga agaramid iti kinakillo.
: Diakto koma dumar-ay kadagiti fiestada.
5: Mabalinnak a dusaen ken babalawen a sikakaasi ti naimbag a tao,
: ngem diak itulok a lanaan ti managdakdakes ti ulok,
: ta kanayon nga ikarkararagko ti maibusor kadagiti dakes nga aramidna.
6: Inton maitinnag dagiti turayenda manipud kadagiti rangkis
: awatento dagiti tattao a pudno dagiti innak insao.
7: Kas iti kayo a mabalbalsig ken masigsigit,
: kasta koma a maiwarawara dagiti tulangda iti ngarab ti tanem.
8: Ngem siak, O Apok a Kangatoan,
: agtalekak latta kenka.
: Birokek ti panangsalaknibmo;
: dimo kadi ipalubos a matayak.
9: Ilisinak kadi kadagiti impakatda a pangsilo kaniak;
: wen, kadagiti palab-og dagiti managdakdakes.
10: Sapay koma ta matnag dagiti managdakdakes iti mismo a palab-ogda,
: idinto a saanak a maan-ano.