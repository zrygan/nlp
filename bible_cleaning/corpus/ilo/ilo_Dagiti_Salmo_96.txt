1: Kantaanyo ti Apo iti baro a kanta!
: Kantaanyo ti Apo , dakayo amin a tattao iti daga.
2: Wen, kantaanyo ti Apo ket idaydayawyo!
: Inaldaw nga ipakaammoyo
: ti damag ti panangisalakanna kadatayo.
3: Ipakaammoyo ti dayagna kadagiti pagilian,
: dagiti nabileg nga aramidna kadagiti amin a tattao.
4: Naindaklan ti Apo
: ket maikari a naindaklan ti panangidaydayawtayo.
: Ad-adda a pagbutngan
: ngem dagiti amin a dios.
5: Imahen laeng dagiti didiosen dagiti pagilian;
: ngem pinarsua ti Apo dagiti langit.
6: Adda dayaw ken kinatan-ok iti sangoananna;
: adda bileg ken pintas iti santuariona.
7: Idaydayawyo ti Apo ,
: dakayo amin a tattao ditoy daga;
: itan-okyo ti dayag ken pannakabalinna.
8: Dayawenyo ti nadayag a nagan ti Apo ;
: mangitugotkayo iti sagut,
: ket sumrekkayo iti Templona.
9: Agrukbabkay iti Nasantoan inton agparang.
: Agpigergerkayo iti sangoananna,
: dakayo amin a tattao.
10: Ibagayo kadagiti nasion,
: Agari ti Apo !
: Naipasdek a nalaing ti daga
: ket awan ti pannakagunggonna.
: Nalintegto ti panangukomna kadagiti tattaona.
11: Agragsakkayo, langit ken daga!
: Agdaranudorka, taaw ken amin nga adda kenka.
12: Agrag-okayo,
: tay-ak ken amin nga adda kadakayo!
: Amin a kayo iti kabakiran,
: agriawkayo iti rag-o.
13: Inton umay ukomen ti Apo ti daga,
: nalinteg ken awan idumdumana iti panangukomna
: iti amin a tattao ditoy lubong.