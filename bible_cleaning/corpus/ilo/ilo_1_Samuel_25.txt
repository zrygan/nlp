1: Natay ni Samuel, ket naguummong amin dagiti Israelita a mangdung-aw kenkuana. Intanemda iti balayna idiay Rama.
: Kalpasan daytoy, napan ni David iti let-ang ti Paran.
23: Adda idi lalaki nga agnagan iti Nabal a nagtaud iti kapuonan ni Caleb. Taga-Maon ni Nabal. Nakabakbaknang ket adda dagana iti asideg iti ili ti Carmel. Adda 3,000 a karnerona ken 1,000 a kaldingna. Napintas ken nasaririt ni Abigail nga asawana, ngem nasabrak ken dakes ti ugali ni Nabal.
: Pukpukisan idi ni Nabal dagiti karnerona idiay Carmel.
4: Adda met idi ni David idiay let-ang ket idi maammoanna daytoy,
5: nangibaon iti sangapulo nga agtutubo a mapan idiay Carmel. Binilinna ida a birokenda ni Nabal ket idanonda kenkuana ti pakomustana.
6: Kastoy ti pinaibagana: Pakomustaannaka ni David; pakomustaanna met ti familiam ken amin nga adda kenka.
7: Nadamagna a pappapukisam dagiti karnerom, ket kayatna nga ipakaammo kenka nga adda idi dagiti pagpaspastorem iti sakupna ket dida rinangranggasan ida. Pulos nga awan ti natakaw a kukuada bayat ti kaaddada idiay Carmel.
8: Damagem laeng kadakuada, ket ibagada kenka a pudno daytoy. Dawaten ni David a sangailiennakami ta umaykami iti kaaldawan ti fiesta. Pangngaasim ngarud ta itedmo ti mabalinmo nga ipaay kadakami nga adipenmo ken ni David a napateg a gayyemmo.
9: Dimteng dagiti tattao ni David ket indanonda ken ni Nabal ti pinaibaga ni David. Nagur-urayda.
10: Kamaudianna, simmungbat ni Nabal: David? Siasino dayta a tao? Diak pay nadamag dayta a tao. Kadagitoy nga aldaw, napno ti pagilian iti tagabu a nagtalaw iti balay ti apoda.
11: Ha! Kayatyo a sawen nga alaek ti tinapay ken ti arakko ken dagiti animal a pinartik nga agpaay kadagiti agpukpukis kadagiti karnerok ket itedko kadagiti tattao a diak ammo no sadino ti naggapuanda?
12: Nagsubli dagiti tattao ni David ket imbagada kenkuana ti sao ni Nabal.
13: Ibarikesyo dagiti kampilanyo, imbilin ni David. Kasta ti inaramidda. Imbarikes met ni David ti kampilanna ket pimmanaw agraman dagiti ag-400 a tattaona. Nagbati ti 200 a tattao a mangbantay kadagiti masapsapulda.
14: Adda maysa kadagiti adipen ni Nabal a napan ken ni Abigail. Kinunana, Nadamagmo kadin? Adda sumagmamano a tattao ni David nga imbaonna manipud let-ang tapno kablaawanna ti apomi, ngem ininsultona ida.
15: Naimbag unay dagiti tattaona kadakami. Didakam siningsinga ket bayat ti kaaddami kadakuada idiay away, pulos nga awan ti natakaw a kukuami.
16: Aldaw-rabii a sinalaknibandakami bayat ti panangipastormi kadagiti arban iti asidegda.
17: Ita, panunotem a naimbag daytoy ket ikeddengmo no ania ti rumbeng nga aramidem amangan la ketdi no dakes ti mapasamak ti apomi ken ti amin a kameng ti familiana. Nadamsak unay ket pulos nga awan ti makatured a makisao kenkuana!
18: Nagdardaras ni Abigail a nangala iti 200 a tinapay, dua a supot a lalat a napno iti arak, lima a litson a karnero, dua kasukat nga iniruban a trigo, 100 a karaay nga ubas ken 200 a kankanen a naaramid iti namaga nga igos. Impasakayna dagitoy kadagiti asno.
19: Kinunana kadagiti adipen, Umunakayon ta sumarunoak. Ngem dina imbagbaga daytoy iti asawana.
20: Sisasakay ni Abigail iti asnona ket agsikko koma iti bakras ti turod a pagpagnaanna idi pagammoan la ta masabatna ni David ken dagiti tattaona.
21: Kunkuna itay ni David iti bagina, Dinaddadaelko la ti tiempok iti let-ang a nangsalaknib kadagiti sanikua daytoy a tao. Pulos nga awan ti natakaw a kukuana, ket daytoy ketdin ti pagsupapakna kaniak iti panangtulongko kenkuana!
22: Siak koma ti patayen ti Dios no diak ikisap dagita a tattao sakbay a dumteng ti bigat!
23: Idi makita ni Abigail ni David, dagus a dimsaag iti asnona ket nagpakleb iti daga,
24: iti sakaanan ni David sana kinuna kenkuana, Pangngaasim ta denggennak, apo. Siak ti mangibaklay iti biddut.
25: Dimo ikankano ni Nabal. Awan serserbi dayta a tao! Kasla met laeng iti nagannamaysa a maag! Awanak idi immay dagiti imbaonmo nga adipen, apo.
26: Ti Apo ti manglapped kenka nga agibales ken mangpatay kadagiti kabusormo. Ita, isapatak kenka iti nagan ti Apo a sibibiag a madusanto dagiti kabusormo ken dagiti agpanggep a mangranggas kenka a kas iti pannakadusanto ni Nabal.
27: Pangngaasim, apo, ta awatem daytoy sagut nga inyegko kenka ket itedmo kadagiti tattaom.
28: Pakawanennak, apo, iti aniaman a biddut a naaramidko. Isaadnakanto ti Apo a kas ari, kasta met dagiti kaputotam, agsipud ta makirangrangetka kadagiti gubatna ket dikanto agaramid iti dakes bayat ti panagbiagmo.
29: No addanto mangdarup kenka ket kayatnaka a patayen, aywanannakanto ti Apo a Diosmo ket awanto ti pakaan-anoam, kas iti panangaywan ti maysa a tao iti napateg a gameng. Ngem no maipapan kadagiti kabusormo, ipurruaknanto ida a kas iti panangipurruak ti tao iti bato iti pallatibong.
30: Ket inton maaramid ti Apo ti amin a naimbag nga inkarina kenka ket isaadnaka a kas ari ti Israel,
31: awanto ti panagbabawim wenno pannakatuok ti konsensiam iti panagpapataymo nga awan gapgapuna wenno panagibalesmo. Ket inton nabendisionannakan ti Apo , pangngaasim ta dinakto liplipatan.
32: Kinuna ni David kenkuana, Madaydayaw ti Apo a Dios ti Israel a nangibaon kenka nga umay mangsabat kaniak ita nga aldaw.
33: Agyamanak iti Dios iti naimbag a panagnaknakemmo ken iti pananglappedmo kaniak nga agibales ken pumatay.
34: Saan nga impalubos ti Apo a dangranka. Ket no dika nagdardaras nga immay nangsabat kaniak, isapatak iti Apo a sibibiag a Dios ti Israel a sakbay a dumteng ti bigat, natay koma aminen a tattao ni Nabal!
35: Inawat ni David ti sagut ni Abigail nga inyegna kenkuana sana kinuna, Agawidkan ket dika agdanag. Patgak ti dawatmo!
36: Idi agawid ni Abigail iti balayda, nadanonna nga adda parambak nga inangay ni Nabal. Kasla parambak ti ari ti inangayna. Nabartek ni Nabal ket kasta unay ti ragsakna, isu a pulos nga awan imbagbaga ni Abigail kenkuana agingga iti bigat.
37: Idi maunawanen ni Nabal, imbaga ni Abigail ti amin kenkuana. Naatake ni Nabal iti puso ket naparalitiko a namimpinsan.
38: Kalpasan ti 10 nga aldaw, dinissoan manen ni Yahweh ket natay ni Nabal.
39: Nadamag ni David ti pannakatay ni Nabal ket kinunana, Madaydayaw ti Apo ! Binalesna ni Nabal gapu iti pananginsultona kaniak. Dinak pinalubosan nga adipenna nga agaramid iti dakes. Dinusana ni Nabal gapu iti kinadakesna.
: Nangibaon ni David kadagiti tattaona a mapan ken ni Abigail tapno idanonda ti singasingna a mangasawa kenkuana.
40: Dimteng dagiti adipenna idiay Carmel ket imbagada ken ni Abigail, Imbaonnakami ni David a mangala kenka tapno agbalinka nga asawana.
41: Nagkurno ni Abigail iti daga sana kinuna, Siak ti adipenna a sisasagana a mangbuggo kadagiti saka dagiti adipen ti apok.
42: Dinagdagusna ti timmakder ket nagsakay iti asnona. Simmurot kadagiti adipen ni David. Kimmuyog kenkuana dagiti lima a babbai a babaonenna. Nagbalin ni Abigail nga asawa ni David.
43: Sakbay ti panangasawana ken ni Abigail, inasawa ni David ni Ahinoam a taga-Jezreel.
44: Kabayatanna, ni Palti nga anak ni Lais a taga-Gallim ti nangyasawaan ni Saul ken ni anakna a Mical, ti asawa idi ni David.