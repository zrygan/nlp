1: Umaykayo, dakay a tattao ti amin a nasion! Umasidegkayo ket dumngegkayo. Umay koma ti entero a daga agraman dagiti amin nga agnaed kenkuana ket dumngegda.
2: Kapungtot ni Yahweh dagiti amin a nasion ken dagiti amin nga armadada. Impaulogna ti sentensia ti pannakadadaelda.
3: Saanto a maikali dagiti bangkayda, ngem maiwalangdanto nga agrupsa ken agbuyok. Lumabaganto dagiti bambantay gapu iti dara.
4: Tumapokto ti init, ti bulan ken dagiti bituen. Agpukawto ti langit a kas iti malukot a pagbasaan, ket agtinnagto dagiti bituen a kas iti panagtinnag dagiti bulong ti ubas wenno igos.
5: Insaganan ti Apo ti kampilanna sadi langit, ket ita, agdisso kadagiti tattao ti Edom a sinentensiaanna a madadael.
6: Agaruyotto ti kampilanna iti dara ken taba, kas iti dara ken taba dagiti karnero ken kalding a maidaton. Idatagto ti Apo daytoy a daton idiay siudad ti Bosra. Adunto ti papatayenna idiay Edom.
7: Mapasagto dagiti tattao a kas kadagiti atap a baka ken dagiti bumaro a baka. Agayusto ti dara iti daga, ket malapunosto iti taba.
8: Daytoyto ti tiempo a panangispal ti Apo iti Sion, ta balsennanto dagiti kabusor ti Sion.
9: Agbalinto nga alketran dagiti karayan ti Edom, ket agbalinto nga asufre ti daga. Sumgedto a kas alketran ti entero a pagilian.
10: Sumgedto iti aldaw ken rabii, ket agnanayonto nga agas-asuk. Aglangalangto ti daga iti amin a tiempo, ket awanton a pulos ti magna iti rabawna.
11: Dagiti kullaaw ken wak ti agyanto iti daga. Pagbalinento manen ti Apo a langalang ken gusoguso ti Edom.
12: Awanto ti ari a mangituray iti pagilian, ket mapukawto dagiti amin a pangulo.
13: Agtubonto dagiti sisiitan ken kalkalunay kadagiti amin a palasio ken kadagiti nabakudan nga il-ili. Agnaedto kadagitoy a lugar dagiti atap nga aso ken kullaaw.
14: Agbalinto dayta a lugar nga ayuyang dagiti atap nga animal, ket agpipinnukkawto dagiti demonio. Umayto ti pagbutbutngan iti rabii nga agsapul iti paginanaanna.
15: Agumokto sadiay dagiti kullaaw, agitlog, agukop ken aywananda dagiti annakda. Aguummongto sadiay dagiti buitre.
16: Sukimatenyo ti libro ti Apo ket basaenyo ti kunana. Addanto amin dagitoy ket awanto ti uray maysa nga awan ti kaparehana. Kasta ti imbilin ti Apo , ket ti Espiritu met laeng ti mamagtitipon kadakuada.
17: Isunto ti mangbingbingay iti daga, ket ikkannanto ti tunggal maysa iti bingayna. Agnaeddanto iti daga iti amin a tiempo, ket kukuadanto iti agnanayon nga awan inggana.