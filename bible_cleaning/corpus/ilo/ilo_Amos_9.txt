1: Nakitak ti Apo nga agtaktakder iti abay ti altar. Imbilinna: Masoem ti tuktok dagita nga adigi ti Templo agingga a magunggon dagiti fondasion. Duprakem ida ket bay-am a matupakan dagiti tattao. Papatayekto iti gubat dagiti natda kadakuada. Awanto ti makalibas. Awanto ti makalisi.
2: Uray no agkalida iti dalanda a mapan iti lubong dagiti natay, tiliwekto ida. Uray no umulida sadi langit, ibabakto ida.
3: No aglemmengda iti tapaw ti Bantay Carmel, birokekto ida ket tiliwek ida. No ilemmengandak iti lansad ti taaw, bilinekto ti dragon ti taaw a mangalun-on kadakuada.
4: No italaw ida a kas balud dagiti kabusorda, papapataykonto ida iti kampilan. Diak tulongan ida, ket inkeddengkon a patayen ida.
5: Ni Apo Dios a Mannakabalin-amin sagidenna ti daga ket agginggined;
: agdung-aw ti amin nga agnaed sadiay.
: Kas iti Karayan Nile, dumakkel ken ages-es ti entero a lubong.
6: Agaramid ni Yahweh iti balayna idiay langit;
: ikabilna ti tangatang iti ngatoen ti daga.
: Ayabanna dagiti danum iti taaw, ket ibuyatna ida iti rabaw ti daga.
: Ni Yahweh ti naganna.
7: Kuna ti Apo , Dakayo nga Israelita, agpada ti pannakilangenko kadakayo ken kadagiti taga-Etiopia. Inruarko dagiti Filisteo idiay Creta ken dagiti taga-Siria idiay Kir, kas iti panangiruarko kadakayo idiay Egipto.
8: Siak, ti Apo a Dios , sipsiputak daytoy managbasol a pagarian ti Israel; pukawekto iti rabaw ti daga. Ngem saankonto a dadaelen amin a kaputotan ni Jacob.
9: Ibilinko a mayakayak ti Israel a kas iti bukel. Wen, yakayakekto ida iti ayan dagiti nasion tapno maikkat ti amin nga awan serserbina kadakuada.
10: Matayto iti paggugubatan ti amin a managbasol kadagiti tattaokwen, amin nga agkuna, Dinto ipalubos ti Dios a maan-anotayo.
11: Kuna ti Apo , Umayen ti aldaw a bangonek manen ti pagarian ni David a mayarig iti narba a balay. Tarimaanekto dagiti bakudna, ket patakderekto manen. Bangonekto a kas met la iti kasasaadna idi.
12: Tagikuaento dagiti Israelita ti nabati a daga ti Edom ken ti amin a pagilian a kukuak idi. Kastoy ti sao ti Apo a mangibanagto iti daytoy.
13: Kuna ti Apo , Umayen dagiti aldaw
: a madama pay la ti ani,
: ngem tiempo manen ti panagarado.
: Madama pay laeng ti panagaramid iti arak,
: tiempo manen ti panagpurruak.
: Agtedtedto dagiti bantay iti nasam-it nga arak
: ket agayusto kadagiti turod.
14: Isublikto dagiti tattaok iti dagada.
: Bangonendanto manen dagiti nadadael a siudadda
: ket agnaeddanto sadiay.
: Agmuladanto iti ubas,
: ket inumendanto ti arakna.
: Agmuladanto kadagiti minuyongan,
: ket kanendanto ti apitda.
15: Ipasdekkonto dagiti tattaok iti daga nga intedko kadakuada,
: ket didanto maipanawen.
: Ti Apo a Diosyo ti nagsao iti daytoy.