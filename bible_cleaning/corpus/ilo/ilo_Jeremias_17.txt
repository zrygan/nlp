1: Kuna ti Apo , Dakay a tattao ti Juda, naisurat ti basolyo babaen iti landok a pluma; naikitikit iti pusoyo ken kadagiti sara ti altaryo babaen iti natirad a diamante.
2: Malagip dagiti annakyo dagiti altar ken adigi a naipasdek nga agpaay ken ni Asera a diosa iti abay ti tunggal nalangto a kayo, iti rabaw ti turod
3: ken iti tapaw dagiti bambantay nga adda iti tay-ak. Pasamsamkonto kadagiti kabusoryo dagiti sanikua ken gamengyo gapu kadagiti amin a basolyo iti entero a daga.
4: Kapilitan nga isukoyonto ti daga nga intedko kadakayo. Ipaadipenkayto kadagiti kabusoryo iti daga a diyo naam-ammoan agsipud ta kasla apuy ti pungtotko a sumged iti agnanayon.
5: Daytoy ti kuna ti Apo ,
: Mailunod ti tao nga umadayo kaniak,
: agtalek iti padana a tao,
: ken yadayona ti pusona kaniak.
6: Mayarig iti kayo iti let-ang,
: nga agtubo iti natikag a daga,
: iti naapaya a daga nga awan agtubo,
: ket awan naimbag a dumteng kenkuana.
7: Ngem bendisionak ti tao nga agtalek kaniak.
8: Arigna iti kayo a naimula iti asideg ti danum;
: agturong dagiti ramutna iti waig.
: Saan nga agbuteng no dumteng ti napudot a tiempo
: agsipud ta nalangto latta dagiti bulongna.
: Saan nga agdanag no awan tudo,
: ket saan a sumardeng nga agbunga.
9: Siasino ti makaawat iti puso ti tao?
: Manangallilaw nga awan kaaspingna;
: nadagsen ti sakitna ket saan a maagasan.
10: Siak, ni Yahweh,
: ammok ti pampanunoten ti tao;
: sukimatek ti naguneg iti pusona.
: Supapakak ti siasinoman a tao,
: kas mayannurot iti panagbiagna,
: ket gunggonaak kas mayannurot iti aramidna.
11: Ti tao a sinusuitik ti panagsapulna iti kuarta
: arigna iti tumatayab a mangukop iti itlog a dina kukua.
: Mapukaw ti kinabaknangna bayat ti kinaagtutubona,
: ket agbalin a maag iti kamaudiananna.
12: Ti santuariotayo arigna iti nadayag a trono
: a naisaad iti nangato a bantay manipud idi punganay.
13: Ni Yahweh ti namnama ti Israel;
: maibabainto ti amin a mangtallikud kenkuana.
: Agpukawdanto a kas iti nagan a naisurat iti tapok,
: agsipud ta binaybay-anda ni Yahweh
: nga ubbog ti danum a sibibiag.
14: Agasannak, O Apo , ket maimbaganakto a naan-anay. Isalakannak ket diakto maan-ano. Sika ti idaydayawko!
15: Kuna dagiti tattao kaniak, Ayandan dagiti pammutbuteng ti Apo kadakami? Aramidenna man ngarud ita ta kitaenmi!
16: Ngem, O Apo , diak dinawat a ranggasam ida; diak tinarigagayan nga agrigatda. O Apo , ammom daytoy; ammom ti sinaok.
17: Saan koma a sika ti pakaigapuan ti pagbutngak. Sika ti pagkamangak no umay ti rigat.
18: Ibabainmo dagiti mangidadanes kaniak, ngem dinak iramraman. Lapunosem ida iti buteng, ngem dinak butbutngen. Didigraem ken dadaelem ida a mamimpinsan.
19: Kinuna ti Apo kaniak, Jeremias, inka agtakder iti Ruangan dagiti Tattao a serkan wenno ruaran dagiti ari ti Juda no panawanda ti siudad. Kalpasanna, inka kadagiti sabali a ruangan ti Jerusalem.
20: Ibagam a denggendak dagiti ari ken dagiti tattao ti Juda, kasta met dagiti amin nga agnaed iti Jerusalem ken dagiti sumrek kadagitoy a ruangan.
21: Ibagam a no ilalaenda ti biagda, saanda nga agaw-awit iti aniaman iti Aldaw a Panaginana. Awan koma ti awitda a rummuar kadagiti ruangan ti Jerusalem.
22: Dida met mangiruar iti aniaman manipud kadagiti balayda iti Aldaw a Panaginana. Saanda nga agtrabaho iti Aldaw a Panaginana. Masapul a ngilinenda daytoy nga aldaw ta nasagradoan kas imbilinko kadagidi kapuonanda.
23: Saandak nga inkaskaso wenno dinengngeg dagiti kapuonanda. Nagbalinda ketdi a nasukir; saanda a nagtulnog kaniak ket dida kinayat ti nagsursuro kaniak.
24: Ibagam kadagitoy a tattao a masapul a tungpalenda ti amin a bilinko. Awan koma ti awitenda nga iruar iti ruangan ti siudad iti Aldaw a Panaginana. Ngilinenda daytoy nga aldaw, ket masapul a dida agtrabaho.
25: Iti kasta, sumrekto dagiti ari ken dagiti prinsipe iti ruangan ti Jerusalem, ket agturaydanto a kas ken ni David. Agkukuyogdanto kadagiti tattao ti Juda ken Jerusalem a nakalugan kadagiti lugan a pakigubat ken nakasakay kadagiti kabalio ket kanayonto a mapno ti Jerusalem iti tao.
26: Umayto dagiti tattao nga agnaed kadagiti il-ili ti Juda, kadagiti luglugar iti kabangibang ti Jerusalem, iti sakup ni Benjamin, kadagiti turturod ken bambantay ken iti Negeb. Mangyegdanto kadagiti daton a mapuoran, sakrifisio, daton a makan, insenso ken daton a pagyaman iti Templok.
27: Ngem masapul nga agtulnogda kaniak, ket ngilinenda ti Aldaw a Panaginana a kas nasagradoan nga aldaw. Saanda nga agawit iti uray ania nga iruar kadagiti ruangan ti Jerusalem iti dayta nga aldaw. Ta no saanda a tungpalen dagitoy, puorakto dagiti ruangan ti Jerusalem. Mauramto dagiti palasio ti Jerusalem, ket awanto ti makaiddep iti apuy.