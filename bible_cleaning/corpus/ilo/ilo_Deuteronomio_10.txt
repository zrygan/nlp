1: Kinuna kaniak ti Apo Mangtikapka iti dua a tapi a bato a kas kadagiti immuna; mangaramidka iti Lakasa a kayo a pakaikargaanda. Umayka kaniak iti bantay.
2: Isuratko kadagita a tapi ti insuratko kadagiti tapi a binurakmo samonto ikabil ida iti Lakasa.
3: Nangaramidak ngarud iti Lakasa nga akasia. Nangtikapak iti dua a tapi a bato a kas kadagidi immuna ket insang-atko iti bantay.
4: Insurat ti Apo kadagita a tapi dagiti Sangapulo a Bilin nga insuratna idi damo. Dagitoy dagidi impakaammona kadakayo manipud iti apuy iti daydi nga aldaw a naummongkayo iti bantay. Inted kaniak ti Apo dagiti tapi
5: ket simmalogak iti bantay. Kas imbilin ti Apo , inkabilko dagiti tapi iti lakasa nga inaramidko. Addada sadiay agingga ita.
6: Nagrubbuat dagiti Israelita manipud kadagiti bubon a kukua dagiti tattao ti Jaakan ket napanda idiay Mosera. Natay ni Aaron ket sadiay ti nakaitanemanna. Ni Eleazar nga anakna ti simmukat kenkuana a kas padi.
7: Pimmanawda idiay Mosera ket napanda idiay Gudgoda. Manipud sadiay, napanda idiay Jotbat nga addaan kadagiti wawaig.
8: Iti bantay, dinutokan ti Apo dagiti lallaki iti tribu ni Levi a mangaywan iti Lakasa ti Tulag ken agserbi kenkuana a kas padi ken mamendision iti nagan ti Apo . Daytoy pay laeng ti akemda agpapan ita.
9: Iti kasta, awan ti daga nga inawat ti tribu ni Levi a kas kadagiti dadduma a tribu. Ti inawatda isu ti akem a kas papadi ti Apo , kas inkari ti Apo a Diosyo.
10: Kas idi immuna, nagyanak iti bantay iti las-ud ti 40 nga aldaw ken rabii. Impangagnak manen ti Apo ket dina intuloy ti panggepna a mangdadael kadakayo.
11: Kalpasanna, imbagana nga innakon ket idalankayo tapno tagikuaenyo ti daga nga inkarina nga ited kadagiti kapuonanyo.
12: Ita, tattao ti Israel, denggenyo no ania ti ipaaramid kadakayo ti Apo a Diosyo. Agbutengkayo iti Apo ken aramidenyo amin a bilinna. Ayatenyo, agserbikayo kenkuana iti amin a pusoyo,
13: ken tungpalenyo dagiti amin a lintegna. Itedko dagitoy ita nga aldaw nga agpaay iti pagimbaganyo.
14: Kukua ti Apo uray ti kangatoan a tangatang, kasta met ti daga ken amin a linaonna.
15: Ngem gapu ta ay-ayaten unay ti Apo dagiti kapuonanyo, pinilinakayo kadagiti pagilian ket dakayo pay laeng dagiti tattao a pinilina.
16: Manipud ita, agtulnogkayo iti Apo ket ikkatenyon ti kinasukiryo.
17: Natantan-ok ti Apo a Diosyo ngem ti amin a didiosen ken pannakabalin. Naindaklan ken mannakabalin ket rumbeng nga isu ti pagbutngan. Awan ti idumdumana ket saan nga umawat iti pasuksok.
18: Ikalinteganna dagiti ulila ken balo a babbai; ipatpategna dagiti ganggannaet ket ikkanna ida iti taraon ken kawes.
19: Masapul nga ayatenyo met ti ganggannaet iti sidongyo ta ganggannaetkayo met idi idiay Egipto.
20: Agbutengkayo iti Apo a Diosyo ket isu laeng ti pagdaydayawanyo. Agtalinaedkayo a napudno kenkuana ket agkarikayo iti naganna.
21: Idaydayawyoisu ti Diosyo ket mismo a nakitayon dagiti naindaklan ken nakaskasdaaw a banag nga impaayna kadakayo.
22: Pitopulo laeng ti bilang dagidi kapuonanyo a napan idiay Egipto. Ngem pinaadunakayon ti Apo a Diosyo a kas kadagiti bituen iti tangatang.