1: Inton dumteng dayta nga aldaw, mayarigto ti Pagarian ti Langit iti kastoy: Adda idi sangapulo a babbalasang a nangala kadagiti pagsilawanda tapno mapanda sabten ti nobio.
2: Lima ti maag, ket lima met ti masirib.
3: Intugot dagiti maag ti pagsilawanda ngem awan reserbada a lana.
4: Ngem nangitugot dagiti masirib iti reserba a lana, malaksid ti adda kadagiti pagsilawanda.
5: Gapu ta naladaw ti isasangpet ti nobio, nagtuglep dagiti babbalasang ket nakaturogda.
6: Iti tengnga ti rabii, adda nangipukkaw: Adtoyen ti nobio! Umayyo sabtenen!
7: Bimmaringkuas dagiti babbalasang ket insaganada dagiti pagsilawanda.
8: Ikkandakam man iti lanayo ta maiddepen ti silawmi, kinuna dagiti maag kadagiti masirib.
9: Saan! insungbat dagiti masirib. Amangan no awan ti umanay a para kadatayo amin. Inkay la gumatangen iti para kadakayo.
10: Napan ngarud gimmatang dagiti maag iti lana. Ngem bayat ti kaawanda, simmangpet ti nobio. Kimmuyog kenkuana dagiti nakasagana a babbalasang a simrek iti pagbodaan ket naserraan ti ridaw.
11: Iti saan a mabayag, simmangpet dagiti maag. Apo, Apo! kinunada. Pastrekendaka man.
12: Ngem saankayo met nga am-ammo! insungbat ti nobio.
13: Kamaudiananna, kinuna ni Jesus: Agsaganakayo ngarud ta diyo ammo ti aldaw wenno ti oras.
14: Iti dayta a tiempo, mayarigto ti Pagarian ti Langit iti kastoy: Adda idi maysa a tao a mapan agbiahe. Inayabanna dagiti adipenna ket intalekna kadakuada ti sanikuana.
15: Inikkanna ti maysa iti lima a talento, ti maikadua, dua a talento, ket ti maikatlo, maysa a talento, kas mayannatup iti kabaelan ti tunggal maysa. Kalpasanna, nagbiahen.
16: Ti adipen nga immawat iti lima a talento pinagnegosiona a dagus ti inawatna, ket nakaganansia iti lima.
17: Kasta met ti inaramid ti adipen nga immawat iti dua a talento. Nakaganansia iti dua a talento.
18: Ngem ti adipen nga immawat iti maysa a talento napanna inkali ti kuarta ni amongna.
19: Kalpasan ti nabayag a tiempo, simmangpet ti among dagiti adipen ket nakikuenta kadakuada.
20: Napan kenkuana daydi naikkan iti lima a talento ket inyawatna ti sangapulo a talento. Apo, kinunana, inikkannak idi iti lima a talento. Kitaem, lima a talento pay ti naganansiak.
21: Nasayaat ti inaramidmo, naimbag ken mapagtalkan nga adipen! kinuna ti amongna. Gapu ta napagtalkanka iti bassit a banag, pagaywanenkanto iti adu. Umayka makipagragsak kaniak.
22: Napan met daydi adipen a nakaawat iti dua a talento ket kinunana, Apo, inikkannak idi iti dua a talento ket adtoy pay ti dua a naganansiak.
23: Kinuna ti amongna, Nasayaat ti inaramidmo, naimbag ken mapagtalkan nga adipen! Gapu ta napagtalkanka iti bassit a banag, pagaywanenkanto iti adu. Sumrekka a makipagragsak kaniak.
24: Kalpasanna, napan met daydi adipen a naikkan iti maysa a talento. Apo, ammok a naingetka, kinunana. Agburaska iti dimo minulaan ket aganika iti dimo rinaepan.
25: Nagbutengak isu nga inkalik ti kuarta nga intedmo. Ne, isublikon ti kukuam.
26: Kinuna ti amongna, Dakeska nga adipen! Sadut! Ammom la ngaruden nga agburasak iti diak minulaan ken aganiak iti diak rinaepan.
27: Indepositom koma iti bangko ti intedko tapno ita ta simmangpetakon, isublim agraman ti interesna.
28: Kinunana kadagiti dadduma, Alaenyo ngarud ti kuarta nga adda kenkuana ket itedyo iti adipen nga addaan iti sangapulo a talento.
29: Ta ad-adunto ti maited iti addaan ket agsobsobraanto; ngem iti awanan, uray pay ti bassit nga adda kenkuana, maikkatto.
30: Ket daytoy awan serserbina nga adipen, ipurruakyo iti kasipngetan. Sadiay, agsangit ken agngaretngetto.
31: Inton umay ti Anak ti Tao a kas Ari a kuyogen dagiti amin nga angheles, agtugawto iti nadayag a tronona.
32: Matipontiponto amin a nasion iti sangoananna. Paglasinennanto ida iti dua a grupo a kas iti panamaglalasin ti agay-aywan kadagiti karnero ken kalding.
33: Ikabilnanto dagiti naimbag iti makannawanna, ket dagiti dakes iti makannigidna.
34: Kalpasanna, kunanto ti Ari kadagiti tattao iti makannawanna: Umaykayo, dakayo a binendisionan ni Amak! Awatenyo ti pagarian a naisagana para kadakayo manipud pannakaparsua ti lubong.
35: Ta nabisinanak ket pinakandak; nawawak ket pinainumdak; immayak a kas ganggannaet ket pinadagusdak.
36: Idi lamolamoak, binadoandak; nagsakitak ket inaywanandak; naibaludak ket binisitadak.
37: Isungbatto kenkuana dagiti nalinteg: Kaano, Apo, ti pannakakitami kenka a mabisin ket pinakandaka wenno mawaw ket pinainumdaka?
38: Kaano ti pannakakitami kenka a ganggannaet ket pinadagusdaka wenno lamolamo ket binadoandaka?
39: Kaano ti pannakakitami kenka a masakit wenno balud ket binisitadaka?
40: Kunanto ti Ari, Ibagak kadakayo: no inaramidyo daytoy iti kanunumoan kadagitoy a kakabsatko, inaramidyo met kaniak!
41: Kunananto kadagiti adda iti makannigidna: Umadayokayo kaniak, dakayo nga inlunod ti Dios! Inkayo iti agnanayon nga apuy a naisagana iti Diablo ken kadagiti anghelesna.
42: Nabisinanak ngem didak pinakan; nawawak ngem didak pinainum;
43: maysaak idi a ganggannaet ngem didak pinadagus; lamolamoak ngem didak binadoan; nagsakit ken naibaludak ngem didak sinarungkaran.
44: Isungbatdanto: Kaano, Apo, ti pannakakitami kenka a mabisin wenno mawaw, a ganggannaet wenno lamolamo, a masakit wenno balud ket didaka tinulongan?
45: Isungbatto ti Ari, Ibagak kadakayo: No diyo tinulongan ti maysa kadagitoy kanunumoan a kakabsatko, didak met tinulongan.
46: Ngarud, dagitoyto ti mapan iti agnanayon a pannakadusa. Ngem mapanto dagiti nalinteg iti agnanayon a biag.