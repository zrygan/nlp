1: Kuna ti Apo kadagiti tattaona, Isalakankayo iti mabiit. Aramidenyo ngarud ti nalinteg ken naimbag.
2: Bendisionakto dagiti mangngilin ken saan a mangtulaw iti Aldaw a Panaginana. Bendisionakto dagiti saan nga agaramid iti dakes.
3: Saan koma a kuna ti ganggannaet a nakitipon kadagiti tattao ni Yahweh, Dinak palubosan ti Apo a makipagdaydayaw kadagiti tattaona.
: Saan koma a kuna ti nakapon a tao a gapu ta dina mabalin ti maaddaan iti anak, saan a maibilang kadagiti tattao ti Dios.
4: Kuna ni Yahweh iti kasta a tao, No ngilinem ti Aldaw a Panaginana, no aramidem ti makaparagsak kaniak ken saluadam a sipupudno ti tulagko,
5: malaglagipto ti naganmo iti Templok. Napapautto ti pannakalagipna iti sidong dagiti tattaok ngem no adda koma annakmo. Ni kaano man dikanto malipatan.
6: Kadagiti ganggannaet a maibilang a kamkameng dagiti tattaona, nga agayat ken agserbi kenkuana, a mangngilin iti Aldaw a Panaginana ken mangsalluad a sipupudno iti nakitulaganna, kuna ti Apo ,
7: Ipankayto idiay Sion a nasantoan a bantayko. Paragsakenkayto iti balayko a pagkararagan ket awatekto dagiti daton nga idatagyo iti altarko. Managanto ti Templok iti balay a pagkararagan nga agpaay kadagiti tattao iti amin a pagilian.
8: Inkari ni Apo Dios kadagiti tattaona nga Israelita, isuda nga inyawidna manipud iti nakaibellenganda a kas balud, nga ad-adunto pay dagiti yegna a tattao a tumipon kadakuada.
9: Inayaban ti Apo dagiti ganggannaet a pagilian nga umay a kas narungsot nga animal a mangalun-on kadagiti tattaona.
10: Kunana, Bulsek dagiti amin a papangulo, isuda a rumbeng koma a mangballaag kadagiti tattaok! Awan ammoda. Kasda la para-bantay nga aso a saan nga agtaul. Agid-iddada nga agar-arapaap laeng. Magustoanda unay ti maturog!
11: Mayarigda kadagiti narawet nga aso a pulos a di mapnek. Saan a makaaw-awat dagitoy a pangulo. Aramiden ti tunggal maysa ti kaykayatna ket birokenna ti bukodna a pagimbagan.
12: Kuna dagitoy a bartek: Mangalatayo iti arak ket agpapastayo nga uminum. Kastoyto manen inton bigat ket ad-adunto pay!