12: Job, dinak koma kagura no agsaoak,
: ta diak magawidanen toy dilak.
3: Adu a tattao ti sinursuroam,
: ket pinapigsam dagiti nakapuy nga ima.
4: No adda idi matuang gapu iti kapsut ken bannogna,
: tumakder manen no mangngegna ti saom a pammaregta.
5: Ngem ita ta sikan ti marigatan,
: ti panagsagaba dimon maibturan.
6: Managbutengka iti Dios ken natan-ok ti panagbiagmo;
: rumbeng ngarud a maaddaanka iti talged ken namnama.
7: Lagipem: Adda kadin awan basolna a nadidigra?
: wenno nalinteg a nadadael?
8: Napaliiwko a dagiti agmula iti dakes,
: dakes met la ti apitenda.
9: Kasla bagio ti pungtot ti Dios
: a mangdadael kadakuada.
10: Kasla leon nga agngernger dagiti managdakdakes,
: ngem pagulimeken ida ti Dios,
: ket pusienna dagiti ngipenda.
11: Kas kadagiti leon nga awan alun-onenda,
: matayda ket mawarawara amin nga annakda.
12: Adda nangngegko a sao, kasla arasaas
: ket dandani saanko a nangngeg.
13: Kasla nakabutbuteng a tagtagainep
: a nangtukay iti turogko.
14: Nagbuteng ken nagpigergerak;
: nagkintayeg ti entero a bagik.
15: Nariknak a napul-oyan ti rupak
: ket simgar ti dutdotko.
16: Adda nakitak nga agtaktakder sadiay;
: miningmingak ngem diak nailasin.
: Pagammoan, nangngegko ti bassit a timek a nagkuna
17: Adda kadi tao a nalinteg iti imatang ti Dios?
: Adda aya nadalus iti sangoanan ti Namarsua kenkuana?
18: Saan a talken ti Dios dagiti nailangitan nga adipenna;
: uray dagiti anghelesna, adda pangbabalawanna.
19: Pagarupem kadi a talkenna ti naparsua iti pitak,
: ti nagtaud iti tapok ket nalaka a marumek
: a kas iti balay ti akot-akot?
20: Mabalin a sibibiag ti tao iti bigat,
: ngem matay a di mapuotan sakbay ti rabii.
21: Maitalaw ti amin a sanikuana;
: matay nga awan pay la ti siribna.