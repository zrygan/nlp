1: Putarek daytoy a kanta a mairuknoy iti ari,
: iti panunotko agubbog ti agkakapintas a balikas;
: kas iti pluma ti maysa a nalaing a mannurat,
: toy dilak maysa a daniw ti inna yebkas.
2: Sika ti kataeran a lalaki,
: nalaingka unay nga agbitla;
: binendisionannaka ti Dios iti awan inggana.
3: Ibarikesmo ta kampilanmo, nabileg nga ari;
: nadayag ken nadaegka.
4: Iti naarian a kinadayagmo,
: inka salakniban ti kinalinteg ken kinapudno.
: Iti kinapigsam, naindaklanto dagiti balligi a magun-odmo.
5: Natirad dagiti panam,
: salputenda ti puso dagiti kabusormo;
: sumuko kenka dagiti pagilian.
6: Mataginayon nga awan inggana
: ti pagariam, O Dios.
: Iturayam dagiti tattaom babaen iti hustisia;
7: ayatem ti naimbag ket guraem ti dakes.
: Isu a pinilinaka ti Dios; wen, ti Diosmo
: ket ad-adu a bendision ti impaayna kenka
: ngem ti uray siasinoman nga ari.
8: Agayamuom ti mirra, aloe, ken kasia iti amin a kawesmo;
: iti uneg dagiti marfil a palasio linglingayendaka kadagiti nakuerdasan a pagtokaran.
9: Kadagiti bayabaymo, mairaman dagiti prinsesa;
: iti makannawanmo, adda ti reyna
: nga agkakapateg nga alahas a balitok ti arruatna.
10: Sika nga asawaen ti ari, denggem ti innak ibaga
: dagiti tattaom ken kakabagiam lipatemon ida.
11: Gapu iti pintasmo tarigagayannaka ti ari;
: isun ti apom, tungpalem ngarud ti kayatna.
12: Yegandaka kadagiti sagut dagiti taga-Tiro;
: kayat dagiti babaknang a gun-oden ti tulongmo.
13: Adda ti prinsesa iti palasionagpintasen!
: Naibinggas ti balitok a sinulid iti trahena.
14: Rumimatrimat ti kawesna
: ket maitulod iti ayan ti ari,
: sarsarunoen dagiti bayabayna a babbai
: ket mayasidegda met iti ari.
15: Sirarag-o ken siraragsakda a sumrek iti palasio.
16: Adunto ti annakmo a lallaki, sika nga arik,
: a sumukatto kadagiti kapuonam,
: ket pagturayemto ida iti daga.
17: Taginayonento ti kantak ti agdindinamag a naganmo,
: ket iti amin a tiempo, idaydayawdakanto dagiti tattao.