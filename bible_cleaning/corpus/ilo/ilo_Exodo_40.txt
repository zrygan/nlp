1: Kinuna ni Yahweh ken ni Moises,
2: Iti umuna nga aldaw ti umuna a bulan, bangonemto ti Tolda ti Dios.
3: Ikabilmo iti unegna ti Lakasa ti Tulag a nakaikabilan dagiti Sangapulo a Bilin ket ibitinmo met ti kurtina iti sangona.
4: Yunegmo ti lamisaan samo iparabaw dagiti alikamenna. Yunegmo met ti kandelero ket ikabilmo dagiti pagsilawanna.
5: Ikabilmo ti balitok nga altar a pagpuoran iti insenso iti sango ti Lakasa ti Tulag. Ibitinmo ti kurtina iti ruangan ti Tolda ti Dios.
6: Ikabilmo ti altar a pagpuoran iti daton iti sango ti Tolda.
7: Ikabilmo ti palanggana a pagbuggoan iti nagbaetan ti Tolda ti Dios ken ti altar ket kargaam iti danum.
8: Ikabilmo dagiti kurtina a mangalikubkob iti paraangan, ket kurtinaam ti ruanganna.
9: Kalpasanna, alaem ti nasagradoan a lana samo warisan ti Tolda ken amin nga alikamenna tapno maikonsagrarda ket agbalinda a nasagradoan.
10: Isarunom nga ikonsagrar ti altar babaen iti panangwarismo iti lana tapno agbalin a naan-anay a sagrado.
11: Kastoy met ti panangikonsagrarmo iti palanggana a pagbuggoan ken ti pagbatayanna.
12: Ipanmo ni Aaron ken dagiti annakna iti ruangan ti Tolda ti Dios ket digosem ida kas mayannurot iti seremonia.
13: Kalpasanna, yarruatmo ken ni Aaron ti kawesna a kas padi. Sapsapoam ni Aaron iti lana ket ikonsagrarmo tapno agbalin a padi nga agserbi kaniak.
14: Paasitgem met dagiti annakna; yaruatmo kadakuada dagiti tunika.
15: Ket ikonsagrarmo ida a kas iti amada tapno mabalinda ti agserbi kaniak a kas padi. Iti pannakakonsagrarda, agbalinda a padi ken dagiti kaputotanda iti agnanayon.
16: Tinungpal ni Moises ti amin nga imbilin kenkuana ni Yahweh.
17: Nabangon ti Tolda ti Dios iti umuna nga aldaw ti umuna a bulan iti maikadua a tawen kalpasan ti ipapanawda idiay Egipto.
18: Insaad ni Moises dagiti pagbatayanna, impatakderna dagiti bastidor, inkapetna dagiti balunet ken binangonna dagiti poste.
19: Inyukradna ti abbong iti rabaw ti Tolda ket imparabawna ti akinruar nga abbong, kas imbilin ni Yahweh.
20: Innalana dagiti tapi a bato ket inkabilna iti Lakasa ti Tulag. Inyusokna dagiti assiw sana kinaluban ti Lakasa.
21: Kalpasanna, inkabilna ti Lakasa iti uneg ti Tolda. Imbitinna ti kurtina ket kastoy ti pannakalinged ti Lakasa, kas imbilin ni Yahweh.
22: Inkabilna ti lamisaan iti uneg ti Tolda, iti bangirna iti amianan iti ruar ti kurtina
23: ket imparabawna ti tinapay a naidaton ken ni Yahweh, kas imbilinna kenkuana.
24: Inkabilna ti kandelero iti uneg ti Tolda iti batog ti lamisaan iti bangirna iti abagatan.
25: Insaadna dagiti pagsilawan iti kandelero iti sangoanan ni Yahweh, kas imbilinna kenkuana.
26: Inkabilna ti balitok nga altar iti uneg ti Tolda iti sangoanan ti kurtina,
27: ket pinuoranna ti nabanglo nga insenso, kas imbilin ni Yahweh.
28: Imbitinna ti kurtina iti ruangan ti Tolda.
29: Iti sangoanan ti kurtina, inkabilna ti altar a pagpuoran kadagiti sakrifisio. Iti rabaw ti altar, indatonna dagiti sakrifisio a sibubukel a mapuoran ken ti daton a makan, kas imbilin ni Yahweh kenkuana.
30: Inkabilna ti palanggana iti nagbaetan ti Tolda ken ti altar sana kinargaan iti danum.
31: Ditoy ti pagbuggoan da Moises, Aaron ken dagiti annakna kadagiti ima ken sakada.
32: Agbuggoda tunggal sumrekda iti Tolda ti Dios wenno umasidegda iti altar kas imbilin ni Yahweh ken ni Moises.
33: Binangon ni Moises ti bengbeng iti aglikmut ti Tolda ken ti altar ket imbitinna ti kurtina iti pagserkan ti paraangan. Inleppas ni Moises ti amin a trabaho.
34: Kalpasanna, nagdisso ti ulep a nangkumot iti Tolda ti Dios ket napunno iti makasisirap a lawag ni Yahweh.
35: Gapu iti daytoy, saan a makastrek ni Moises iti Tolda.
36: Sa la yalis dagiti Israelita ti kampoda no agpangato ti ulep manipud iti Tolda.
37: No saan nga umalis ti ulep, saanda met nga umalis iti pagkampoanda.
38: Iti amin a panagdaliasat dagiti Israelita, kumuykuyog latta ti ulep ti dayag ni Yahweh ken ti gumilgil-ayab nga apuy. Iti aldaw, adda ti ulep iti ngatoen ti Tolda ket iti rabii, adda ti apuy iti isu met la a lugar a makita dagiti tattao.