1: Kadagidi nga aldaw nga awan ari ti Israel, adda maysa a Levita nga agnanaed iti katurturodan ti Efraim. Nangala iti kabbalayna a babai a taga-Betlehem iti Juda.
2: Naminsan, gimmura ti babai ket nagsubli iti balay ni amana idiay Betlehem. Uppat a bulan a nagyan sadiay.
3: Napanunot ti Levita a suroten ti kabbalayna tapno ay-aywenna nga agsubli kenkuana. Inrubbuatna ti dua nga asnona ket napan a kaduana ti maysa a tagabu. Idi sumangpet idiay Betlehem, pinadanon ti babai iti balay, ket siraragsak ti katuganganna a nangpasangbay kenkuana.
4: Agawidda koman ngem inggawid ti katuganganna, isu a nagyanda pay sadiay iti tallo nga aldaw. Nangan dagiti agassawa ken naturogda sadiay.
5: Iti kabigatan ti maikapat nga aldaw, nasapada a bimmangon ket nagrubbuatda nga agawid. Ngem kinuna ti ama ti babai iti Levita, Mangankayo pay tapno adda pamigsayo iti dalan. Inkayto inton madamdama.
6: Iti kasta, nagtugaw dagiti dua a lallaki a nangan ken imminum. Kalpasanna, imbaga kenkuana ti katuganganna, Pangngaasim ta ummiankayo pay ket agragragsaktayo.
7: Nagrubbuat ti Levita ngem inuyotan ti katuganganna ket immian manen.
8: Iti maikalima nga aldaw, nasapada a bimmangon ngem kinuna manen ti ama ti babai, Pangngaasiyo ta mangankay pay. Inkayto la no malemen. Nagkalanglang manen dagiti dua a lallaki.
9: Idi agrubbuat manen ti Levita, ti babai ken ti tagabuna, kinuna ti ama ti babai, Mumalemen! Ummiankayo pay ita a rabii, ket aglang-aykayo. Sapaenyonto laengen ti agawid inton bigat.
1011: Ngem saandan a kayat ti ummian, isu a nagrubbuatda ket napandan agraman ti tagabuda ken dagiti dua nga asnoda. Rumabiin idi makadanonda iti asideg ti Jebus isu ti Jerusalem ket kinuna ti tagabuna, Apay a ditay pay la ummian ditoy siudad dagiti Jebuseo?
1213: Ngem kinuna ti apona, Saantayo a mabalin ti agdagus iti siudad a saan nga Israelita dagiti agnaed. Agtuloytayo laengen ta intay ummian idiay Gabaa wenno idiay Rama.
14: Iti kasta, linabsanda ti Jebus ket intuloyda ti nagna. Sumipngeten idi makadanonda idiay Gabaa a masakupan ti tribu ti Benjamin.
15: Simmiasida iti dalan tapno umianda sadiay. Simrekda iti ili ket napanda nagtugaw iti plasa. Ngem awan ti siasinoman a nangawis kadakuada nga umian iti balayna.
16: Idi addada sadiay, adda lakay a limmabas. Kagapgapuna iti talon a nagtrabahoanna a nagmalem. Nagnaed idi ti lakay iti katurturodan ti Efraim ngem agnanaeden iti Gabaa. Kameng ti tribu ti Benjamin dagiti tattao sadiay.
17: Nadlawna a biahero dagiti adda iti plasa ket sinaludsodna, Sadino ti naggapuanyo? Sadino ti papananyo?
18: Naggapukam idiay Betlehem ti Juda, insungbat ti Levita. Agsublikamin iti katurturodan ti Efraim a pagnaedak. Ngem awan mangpadagus kadakam ita a rabii,
19: uray no adda ruot ken garami para kadagiti asnomi, agraman tinapay ken arak a para kaniak ken iti kabbalayko ken iti tagabuk. Adda amin a masapulmi.
20: Kinuna ti lakay, Umaykay agdagus idiay balay. Siak ti makaammo kadakayo. Dikay maturog ditoy plasa.
21: Innalana ngarud ida iti balayna ket pinakanna ti asnoda. Binuggoan dagiti sangaili ti sakada sada nangan.
22: Madamada nga agraragsak idi pagammoan la ta dimteng dagiti derrep a lallaki iti ili. Linawlawda ti balay ket nagtugtogda iti ruangan. Kinunada iti lakay, Iruarmo ti lalaki a nagdagus ditoy balaymo ta kayatmi a kaiddaen.
23: Ngem rimmuar ti lakay ket kinunana, Saan, kakabsatko! Pangngaasiyo ta dikay agaramid iti kasta a kinadakes ken kinaderrep. Sangailik daytoy a lalaki.
24: No kayatyo, adtoy ti kabbalayna ken ti balasang nga anakko. Paruarek ida ket aramidenyo kadakuada ti kaykayatyo. Ngem diyo koma aramiden ti kasta a nakababain a banag iti daytoy a tao.
25: Ngem saan nga inkaskaso dagiti lallaki ti sao ti lakay. Pinaruar ngarud ti Levita ti asawana ket intedna kadakuada. Nagpatnag a rinamesda ti babai.
26: Idi pumarbangon, nagsubli ti babai iti balay ti lakay a yan ti Levita. Napasag iti sango ti ruangan ket sadiayna agingga iti aglawag.
27: Bimmangon ti Levita ket idi luktanna ti ruangan tapno ituloyna ti agbiahe, nakitana ti kabbalayna a napasag sadiay a kasla gumawgaw-at iti ruangan.
28: Kinunana, Bumangonkan ta intayon. Ngem saan a simmungbat, isu nga insakayna ti bangkay iti asno ket intuloyna ti panagdaliasatna.
29: Idi sumangpet iti balayna, nangala iti buneng, sana innala ti bangkay ket rinangrangkayna iti nagkasangapulo ket dua sana pinaiwaras iti amin a lugar iti Israel.
30: Kinuna ti amin a nakakita iti daytoy, Awan pay nadamagmi a kastoy nga aramid manipud ipapanaw ti Israel iti Egipto. Ania aya ti nasayaat nga aramidentayo?