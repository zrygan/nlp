1: Imbaga ni Yahweh ken ni Moises
2: a bilinenna dagiti Israelita a mangalada iti kasayaatan a lana ti olibo para kadagiti pagsilawan iti Tolda, tapno adda silaw a kanayon a sigagangat sadiay.
3: Rinabii a gangtan ida ni Aaron ket pagpatpatnagenna a sigagangat iti imatang ti Apo iti ruar ti kurtina iti sangoanan ti Lakasa ti Tulag nga adda iti Kasasantoan a Lugar. Maannurot daytoy nga alagaden iti agnanayon.
4: Aywanan ni Aaron dagiti pagsilawan iti kandelero a puro a balitok tapno agtalinaedda a sigagangat iti imatang ti Apo .
5: Mangalakayo iti 12 a kilo nga arina ket manglutokayo iti sangapulo ket dua a tinapay.
6: Maurnos dagitoy iti dua nga intarinnem a tinapay iti tunggal intariti rabaw ti lamisaan a nakalupkopan iti puro a balitok iti imatang ti Apo .
7: Iti tunggal intar, mangikabilkayo iti puro nga insenso a nayon ti tinapay a kas daton a mapuoran a panglagip iti Apo .
8: Masapul a maikabil a kankanayon ti tinapay iti imatang ti Apo iti tunggal Aldaw a Panaginana. Agnanayon daytoy nga alagaden ti Israel.
9: Kukua ni Aaron ken dagiti kaputotanna ti tinapay. Masapul a kanenda daytoy iti nasantoan a lugar agsipud ta nasantoan unay daytoy a paset ti daton a naidatag iti Apo nga agpaay kadagiti papadi.
1011: Adda maysa a lalaki nga Egipcio ti amana ken Israelita ti inana. Selomit ti nagan ti inana nga anak ni Dibri iti tribu ti Dan. Simrek ti lalaki iti kampo ket nakiriri iti maysa nga Israelita. Bayat ti panagririda, inlunodna ni Yahweh; iti kasta, indatagda ken ni Moises.
12: Pinaguardiaan ni Moises ket inurayda ti pangngeddeng ni Yahweh no ania ti maaramid kenkuana.
13: Kinuna ni Yahweh ken ni Moises,
14: Iruaryo dayta a lalaki iti kampo. Amin a nakangngeg iti panangilunodna ipatayda ti imada iti ulona ket kalpasanna, batoen ti entero a gimong agingga a matay.
15: Ibagam kadagiti Israelita a no adda mangilunod iti Dios, masapul a sagabaenna ti dusa
16: ket mapapatay. Siasinoman a mangilunod ken ni Yahweh, Israelita man wenno ganggannaet, masapul a batoen ti entero a gimong agingga a matay.
17: Mapapatay ti siasinoman a pumatay iti padana a tao.
18: Ti siasinoman a mangpatay iti animal a kukua ti sabali a tao, masapul a suktanna ti pinatayna. Ta no biag ti inutangmo, biag met ti pagbayadmo.
19: No dangran ti maysa a tao ti padana a tao, lak-amenna met laeng ti kas iti inaramidna.
20: No nangtukkol iti tulang, masapul a matukkol met ti maysa kadagiti tulangna. No bulsekenna ti maysa a mata, masapul a mabulsek met ti maysa kadagiti matana; no mangpusi iti maysa a ngipen, masapul a mapusi met ti maysa a ngipenna. No ania ti inaramidna iti padana a tao, kasta met ti maaramid kenkuana.
21: Siasinoman a mangpatay iti animal, suktanna dayta nga animal ngem ti siasinoman a mangpatay iti tao, masapul a mapapatay.
22: Agpaay daytoy a paglintegan kadakayo nga Israelita ken kadagiti ganggannaet a makipagnaed kadakayo, gapu ta siak ni Yahweh a Diosyo.
23: Idi imbaga daytoy ni Moises kadagiti Israelita, inruarda ti lalaki iti kampo sada binato agingga a natay. Kastoy ti panangtungpal dagiti Israelita iti bilin ni Yahweh ken ni Moises.