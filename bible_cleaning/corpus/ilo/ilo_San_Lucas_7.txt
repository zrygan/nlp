1: Napan ni Jesus idiay Capernaum apaman a nasaona amin dagitoy kadagiti tattao.
2: Adda sadiay ti maysa a kapitan dagiti soldado ti Roma. Masakit ti patpatgenna unay nga adipen ket dandanin matay.
3: Idi madamag ti kapitan ti maipapan ken ni Jesus, imbaonna ti sumagmamano a panglakayen a Judio tapno dawatenda kenkuana nga umayna agasan ti adipenna.
4: Napanda ken ni Jesus ket nagpakpakaasida kenkuana. Pudno a maikari daytoy a tao iti tulongmo, kinunada,
5: ta ay-ayatenna dagiti tattaomi ket imbangonannakami pay iti sinagoga.
6: Kimmuyog ni Jesus kadakuada. Idi asidegen ni Jesus iti balay, nangibaon ti kapitan kadagiti gagayyemna tapno ibagada daytoy kenkuana: Apo, dika la agbambannogen ta diak maikari nga umawat kenka iti balayko.
7: Ipapanko pay a diak maikari nga umay kenka iti personal. Agbilinka laeng ket umimbagto ti adipenko.
8: Uray siak, adda dagiti ofisiales a mangituray kaniak ket adda met soldado nga iturayak. Inka, kunak iti maysa ket mapan. Umayka, kunak iti sabali ket umay. Aramidem daytoy, kunak iti adipenko ket aramidenna.
9: Nasdaaw ni Jesus a nakangngeg iti daytoy. Sinangona dagiti adu a sumursurot kenkuana sana kinuna: Ibagak kadakayo a diak pay nakakita iti kastoy a pammati, uray iti entero nga Israel!
10: Nagsubli dagiti naibaon iti balay ti kapitan ket nasangpetanda nga immimbagen ti adipen.
11: Iti saan a nabayag, napan ni Jesus iti maysa nga ili a managan Nain. Kimmuyog kenkuana dagiti adalanna ken adu a tattao.
12: Idi makaasideg iti ruangan ti ili, apag-isu met a rummuar dagiti tattao iti maysa a pamumpon. Ti natay isu ti bugbugtong nga anak a lalaki ti maysa a balo a babai. Kimmuyog kenkuana ti adu a tattao a taga-siudad.
13: Naasian ti Apo idi makitana ti ina. Dika agsangsangit, kinunana kenkuana.
14: Immasideg ni Jesus ket sinagidna ti lungon. Nagsardeng dagiti mangbakbaklay iti lungon. Kinuna ni Jesus, Barok, bumangonka!
15: Nagtugaw daydi natay ket nagsao. Inyawat ni Jesus ken ni inana.
16: Nagbuteng dagiti amin a tattao ket indaydayawda ti Dios. Nagparang kadatayo ti maysa a naindaklan a profeta! kinunkunada. Immay ti Dios a mangisalakan kadagiti tattaona!
17: Nagwaras daytoy a damag maipapan ken ni Jesus iti entero a Judea ken kadagiti kabangibang a luglugar.
18: Naammoan ni Juan kadagiti adalanna ti amin maipapan kadagitoy ket inayabanna ti dua kadakuada.
19: Imbaon ni Juan ida iti Apo tapno saludsodenda daytoy, Sika kadi ti umay a kuna ni Juan, wenno aguraykami pay iti sabali?
20: Idi makadanonda ken ni Jesus, kinunada, Imbaonnakami ni Juan a Mammuniag tapno saludsodenmi kenka no sika ti kunana nga umay, wenno aguraykami pay iti sabali?
21: Iti dayta nga oras, adu dagiti tattao a pinaimbag ni Jesus kadagiti saksakit ken an-anayenda. Pinaksiatna dagiti dakes nga espiritu. Inagasanna ti adu a bulsek ket nakakitada.
22: Kinuna ni Jesus kadagiti imbaon ni Juan, Agsublikayo ken ni Juan ket ibagayo kenkuana dagiti nakita ken nangngegyo: makakita dagiti bulsek, makapagna dagiti pilay, mapaimbag dagiti agkukutel, makangngeg dagiti tuleng, mapagungar dagiti natay ken maikaskasaba ti Naimbag a Damag kadagiti napanglaw.
23: Nagasat ti tao a di agduadua kaniak!
24: Idi nakapanawen dagiti binaon ni Juan, kinuna ni Jesus kadagiti tattao maipapan ken ni Juan: Idi mapankayo ken ni Juan idiay let-ang, ania ti ninamnamayo a makita? Maysa a runo a gargarawen ti angin?
25: Ania ti napanyo kinita? Maysa a tao a nagkawes iti napintas a pagan-anay? Kinapudnona, palasio ti pagnaedan dagiti agkawes iti kasta ken agbiag a sibubuslon!
26: Ibagayo man kaniak no ania ti napanyo kinita? Maysa a profeta? Wen, ket ibagak kadakayo a nangnangruna pay ngem profeta ti nakitayo.
27: Ta ni Juan ti pakaiturongan ti kuna ti Nasantoan a Surat
: Adtoy ti babaonek, kuna ti Dios;
: ibaonko nga umun-una ngem sika
: tapno isaganana ti dalanmo.
28: Ibagak kadakayo a kadagiti amin a nayanak, awan nangnangruna ngem ni Juan. Nupay kasta, natantan-ok ngem isu ti kanumoan iti Pagarian ti Dios.
29: Dimngeg kenkuana dagiti amin a tattao ken dagiti agsingsingir iti buis. Nagdaydayawda iti Dios, gapu ta inawatda ti panangbuniag kadakuada ni Juan.
30: Ngem inumsi dagiti Fariseo ken mamaestro iti Linteg ti panggep ti Dios kadakuada ket dida kinayat ti pabuniagan ken ni Juan.
31: Ania ti pangipadaak kadagiti tattao kadagitoy nga aldaw? intuloy ni Jesus. Ania ti pakayaspinganda?
32: Kasda la kadagiti ubbing nga agtutugaw iti tiendaan. Ipukkaw ti maysa a grupo kadagiti kaay-ayamda, Nagtokarkami iti naragsak, ngem dikay nagsala. Nagkantakam iti naliday, ngem dikayo nagladingit!
33: Immay ni Juan a Mammuniag, nagayunar ken di imminum iti arak, ket kinunayo: Linuganan ti demonio!
34: Immay ti Anak ti Tao. Nangnangan ken immin-inum ket kinunayo: Kitaenyo daytoy a tao! Narawet ken mammartek. Gayyem dagiti agsingsingir iti buis ken dadduma pay a dakes a tattao!
35: Nupay kasta, maipakita a pudno ti sirib ti Dios babaen kadagiti aramid dagiti annakna.
36: Maysa a Fariseo ti nangawis ken ni Jesus a makipangan kenkuana. Napan ni Jesus iti balay ti Fariseo ket simmango iti panganan.
37: Iti dayta nga ili, adda babai a dakes unay ti panagbiagna. Idi nadamagna a mangmangan ni Jesus iti balay ti Fariseo, napan met sadiay ket nangitugot iti sangafraskita a bangbanglo.
38: Nagtakder nga agsangsangit iti likudan ni Jesus. Nagtedted dagiti luana kadagiti saka ni Jesus, ket pinunasanna ida iti buokna. Inagkanna dagiti saka ni Jesus sana binukbokan iti bangbanglo.
39: Idi makita daytoy ti Fariseo a nangawis ken Jesus, kinunana iti nakemna: No pudno a profeta daytoy a tao, ammona koma no siasino daytoy a babai a mangsagsagid kenkuana. Ammona koma ti kadakes ti panagbiagna!
40: Simon, kinuna ni Jesus iti Fariseo, adda ibagak kenka.
: Ania dayta, Maestro? insungbat ni Simon.
41: Adda dua a tao nga immutang iti kuarta, inrugi ni Jesus. Ti maysa, immutang iti 500 a denario, ti maikadua, limapulo.
42: Agsipud ta dida makabayad, pinakawan ida ti immutanganda. Siasinonto kadagitoy ti dakdakkel ti panagayatna iti nagpautang?
43: Insungbat ni Simon, Pagarupek a ti tao nga ad-adu ti napakawan nga utangna.
: Pudno ta kunam, kinuna ni Jesus.
44: Tinaliawna ti babai, sana kinuna ken Simon: Makitam daytoy a babai? Simrekak iti balaymo ket dinak inikkan iti danum a pangbuggok kadagiti sakak, ngem binuggoan daytoy a babai dagiti sakak iti luana ken pinunasanna ida iti buokna.
45: Sika, dinak sinabat iti agek. Ngem manipud itay simmangpetak, di pay nagsardeng a mangag-agep kadagiti saksakak.
46: Sika, dimo linanaan ti ulok, ngem isu, dinigosna dagiti sakak iti bangbanglo.
47: Ngarud, ibagak kenka, gapu iti dakkel a panagayat nga impakitana, napakawanen dagiti adu a basbasolna. Ngem ti tao a bassit ti mapakawan kenkuana, bassit met ti panagayatna.
48: Kinuna ni Jesus iti babai, Napakawanen dagiti basbasolmo.
49: Siasino daytoy a tao a mamakawan uray pay kadagiti basbasol? kinuna iti nakem dagiti dadduma a sisasango iti panganan.
50: Ngem kinuna ni Jesus iti babai, Insalakannaka ti pammatim. Agawidkan a sitatalna.