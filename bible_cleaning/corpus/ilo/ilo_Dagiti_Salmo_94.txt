1: O Apo , maysaka a Dios a mangdusa;
: ipakitam ti pungtotmo!
2: Tumakderka, sika nga ukom ti daga!
: Yetnagmo ti maikari a dusa dagiti natangsit a tattao.
3: Kasano pay kabayag
: ti panagragragsak dagiti nadangkes?
: Wen, kasano pay kapaut, O Apo ?
4: Kasano pay kabayag ti panagpalangguad
: ken panagpasindayagda iti kinadakesda?
5: Ilupitlupitda dagiti tattaom, O Apo ;
: idadanesda dagiti pinilim a tattao.
6: Patayenda dagiti ulila ken balo a babbai;
: pukawenda dagiti ganggannaet iti dagami.
7: Kunada, Saannatay a makita ti Apo ;
: saan a madlaw ti Dios ti Israel ti ar-aramidentayo.
8: Ania ketdin a kinamaagyo, dakay a tattao!
: Kaanonto ti panagnakemyo?
9: Pinarsua ti Dios dagiti lapayagtayo
: saan kadi a makangngeg?
: Inaramidna dagiti matatayo
: saanda kadi a makakita?
10: Ungtanna dagiti pagilian
: saanna kadi a dusaen ida?
: Isu a mannursuro kadagiti amin a tattao,
: awan kadi ti ammona?
11: Ammo ti Apo no ania ti pampanunotenda;
: wen, ammona nga ubbaw ti panagrasonda.
12: Nagasat ti tao a bagbagaam, O Apo ,
: ken sursuroam iti lintegmo!
13: Ikkam iti inana kadagiti aldaw a nariribuk
: agingga a makali ti tanem dagiti managdakdakes.
14: Saanto a baybay-an ti Apo dagiti tattaona,
: dinanto met panawan dagiti kukuana.
15: Maisublinto ti hustisia kadagiti pangukoman,
: ket sumurotto dagiti amin a nalinteg a tattao.
16: Siasino ti salaknibko idi kadagiti managdakdakes?
: Siasino ti nangikalintegan kaniak kadagiti agaramid iti dakes?
17: No saannak a tinulongan ti Apo ,
: nabayag koman a nalamiis a tanem ti ayanko.
18: Kinunak, Matuangakon,
: ngem sinarapanak ti di agbalbaliw nga ayatmo, O Apo .
19: No madanagan ken mariribukak,
: sika ti mangliwliwa ken mangparagsak kaniak.
20: Dimo kanunongan dagiti ukom a nakillo;
: ballikugenda ti hustisia a mangparigat kadagiti tattao.
21: Agmaymaysada a mangilupitlupit kadagiti nalinteg a tattao,
: ket ikeddengda a mapapatay ti awan basolna.
22: Ngem ikaluyanak ti Apo ;
: ti Diosko ti bato a salaknibko.
23: Dusaennanto ida gapu iti kinadakesda,
: ket pukawennanto ida gapu iti basolda;
: wen, pukawento ida ti Apo a Diostayo.