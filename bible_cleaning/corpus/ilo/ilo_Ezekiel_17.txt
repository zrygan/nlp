1: Nagsao ti Apo kaniak.
2: Kinunana, Anak ti tao, kasaom dagiti Israelita babaen iti pangngarig
3: tapno maammoanda ti ibagbagak kadakuada, siak ti Apo a Dios Adda idi dakkel nga agila a dimteng idiay Bantay Libano. Siuukrad dagiti atitiddog a payakna ken napipintas ken agduduma ti maris dagiti dutdotna. Nangtukkol iti murdong ti kayo a sedro,
4: ket impanna iti daga dagiti komersiante. Indissona iti siudad dagiti agtagtagilako.
5: Kalpasanna, nangala iti naganus a mula iti daga ti Israel, ket immulana iti nadam-eg a talon a kanayon a madanuman.
6: Dimmakkel ti mula, ket nagbalin a nababa nga ubas a nagsaknap dagiti sangana. Nagpangato dagiti sanga nga agturong iti agila; nagpauneg dagiti ramutna. Narukbos ti sanga ken bulong ti ubas.
7: Adda sabali a dakkel nga agila nga addaan iti dadakkel a payak ken napupuskol a dutdot. Ita, inturong ti ubas dagiti ramutna iti agila kasta met dagiti bulongna bareng no ad-adu ti danum nga itedna ngem ti danum ti hardin a nakaimulaanna.
8: Ngem naimulan ti ubas iti talon a nadam-eg ken nasayaat ti pannakadanumna. Iti kasta, agtubo dagiti bulongna, agbunga ken agbalin a narukbos nga ubas.
9: Siak nga Apo a Dios , saludsodek, Agbiag ken dumakkel kadi daytoy nga ubas? Dinto aya paruten ti immuna nga agila, rurosenna dagiti bungana, tukkolenna dagiti sangana, ket bay-anna a magango? Saan a masapul ti adu a pigsa wenno nabileg a nasion a pangparut kenkuana.
10: Agpayso a naimula, ngem agbiag ken dumakkel kadi? Saan ngata a malaylay no dalapusen ti angin nga aggapu iti daya? Dinto ngata malaylay iti lugar a nakaimulaanna?
11: Kinuna ti Apo kaniak,
12: Saludsodem kadagitoy nasukir a tattao no ammoda ti kayat a sawen ti pangngarig. Ibagam kadakuada nga immay ti ari ti Babilonia ditoy Jerusalem ket inyawidna idiay Babilonia ti ari ti Jerusalem agraman dagiti ofisialesna.
13: Nangala ti maysa kadagiti familia ti ari, nagtulagda ket pinagsapatana a dina salungasingen ti nagtulaganda. Innalana ti sumagmamano a natan-ok a lallaki a kas balud
14: tapno lapdanna nga umalsa manen dagiti tattao ken tapno masigurado a matungpal ti nagtulaganda.
15: Ngem immalsa ti ari ti Juda, ket nangibaon kadagiti pannakabagina a mapan idiay Egipto tapno mangalada kadagiti kabalio ken iti adu a soldado. Agballigi ngata ti ari? Maliklikanna ngata ti pannakadadaelna no kasta ti aramidna? Saan! Madusa a madusa no salungasingenna ti tulag.
16: Kuna ti Apo a Dios , Iti naganko a sibibiag a Dios, isapatak a matayto daytoy nga ari idiay Babilonia agsipud ta sinalungasingna ti karina ken ti nagtulaganda iti ari ti Babilonia a nangisaad kenkuana iti trono.
17: Uray ti nabileg nga armada ti ari ti Egipto, dinanto matulongan a manggubat kadagiti taga-Babilonia inton agaramidda kadagiti sarikedked ken agkalida kadagiti abut tapno agpapatayda iti adu a tattao.
18: Sinalungasingna ti karina ken ti nakitulaganna. Inaramidna amin dagitoy, ket ita, dinto makalisi.
19: Kuna ti Apo a Dios , Siak ti sibibiag a Dios, ket dusaekto ti ari ti Juda ta sinalungasingna ti tulag a sinapataanna a tungpalen iti naganko.
20: Isarwagkonto kenkuana ti iket ti maysa a mangnganup ket matiliwto. Ipankonto idiay Babilonia ket dusaekto sadiay ta saan a nagtalinaed a napudno kaniak.
21: Matayto iti gubat dagiti amin a kalaingan a soldadona, ket mawarawaranto dagiti makalasat iti amin a suli ti daga. Iti kasta, maammoamto a siak, ni Yahweh, ti nagsao.
22: Kastoy ti kuna ti Apo a Dios ,
: Mangalaakto iti rawis ti natayag a sedro,
: ket mangsip-akakto iti naganus a saringit.
: Imulakto iti tapaw ti nangato a bantay,
23: iti kangatoan a bantay ti Israel.
: Agsanganto ket agbunga;
: agbalinto a narukbos a sedro.
: Agumokto ti amin a kita ti tumatayab,
: ket agapondanto iti sirokna.
24: Maammoanto amin a kayo ti daga a siak ni Yahweh.
: Pukanek dagiti natatayag a kayo,
: ket padakkelek dagiti kayo a babassit.
: Pagangoek dagiti nalangto a kayo,
: ket palangtoek manen dagiti kayo a nagango.
: Siak, ni Yahweh, ti nagsao. Ibanagko ti imbagak nga aramiden.