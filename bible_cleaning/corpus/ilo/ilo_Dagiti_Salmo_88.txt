1: Agmalmalem nga umaw-awagak, O Apo a Diosko,
: ket iti rabii, umayak iti saklangmo.
2: Ipangagmo koma toy kararagko;
: denggem toy panagdawatko iti tulongmo.
3: Nakaad-adu a rigat ti nagpasarak
: ket ita asidegakon ken patay.
4: Naibusanakon iti pigsa;
: naibilangakon a natay a kas kadagiti dadduma.
5: Nabaybay-anak iti lugar dagiti natay;
: kaslaak kadagiti napapatay nga addan iti tanemda,
: isuda a nalipatamon a namimpinsan,
: ket saanmo idan a matulongan.
6: Intapuaknak iti yuyeng ti tanem,
: iti abut a kasipngetan ken kaunggan.
7: Agdissuor kaniak ti nakaro a pungtotmo,
: ket lapunosendak dagiti dalluyonmo.
8: Inyadayom dagiti gagayyemko kaniak;
: pinagbalinnak a makarimon kadakuada,
: ket diak makaruar ditoy nakaipupokak.
9: Nakapsuten ti panagkitak gapu ti panagsagabak.
: Kenka, O Apo , inaldaw nga umawagak,
: agkararagak a silalayag dagiti imak.
10: Agiparangka aya iti milagro kadagiti natay?
: Bumangonda aya tapno agdaydayawda kenka?
11: Iti tanem, saritaenda aya ti napudno nga ayatmo?
: Iti lugar a pakadadaelan, saritaenda aya ti kinamatalekmo?
12: Iti kasipngetan, makita aya
: dagiti karkarna nga aramidmo?
: Iti daga ni lipat, mabigbig
: aya ti kinaimbagmo?
13: O Apo , umawagak a patulongan kenka;
: agkararagak kenka iti tunggal agsapa.
14: Apay, O Apo , a laksidennak?
: Apay nga ilingedmo ta rupam kaniak?
15: Kakaasi ken agngangabitak ken patay sipud pay idi ubingak;
: inibturak dagiti panggugormo ket itan mautoyanak.
16: Ti rungsotmo naglasat kaniak,
: ket dagiti pangdidigram dinadaeldak.
17: Agmalmalem a kasda la layus a manglawlaw kaniak;
: linakubdak ket awan ti paglisiak.
18: Uray dagiti nadekket a gagayyem inyadayom kaniak;
: ti laeng sipnget ti nabati a kaduak.