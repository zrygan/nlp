1: Kalpasan ti panangparmekda iti daga, naguummong ti entero nga Israel idiay Silo ket impasdekda sadiay ti Tolda ti Dios.
2: Adda pito a tribu ti Israel a di pay naibingayan iti daga.
3: Kinuna ngarud ni Josue kadagiti Israelita, Kaanonto a sakupenyo ti daga nga inted kadakayo ti Apo a Dios dagiti kapuonanyo? Apay nga itantantanyo?
4: Mangdutokkayo iti tallo a lallaki iti tunggal tribu tapno ibaonko ida a mangmapa iti daga a kayatda a tagikuaen. Kalpasanna, agsublidanto kaniak.
5: Mabingbingayto ti daga iti pito a paset. Agnaedto ti tribu ti Juda iti teritoriona iti abagatan, ket ti tribu ti Jose iti amianan.
6: Mapaenyonto ti daga iti pito a paset sayonto yeg kaniak. Kalpasanna, iti imatang ti Apo a Diostayo, bunotekto no ania a paset ti maited iti tunggal maysa.
7: Dinto maibingayan dagiti Levita, ta pannakatagikuada ti panagserbida a kas papadi ti Apo . Inawaten dagiti tribu ti Gad, Ruben ken gudua ti Manases ti dagada iti daya ti Jordan. Inted daytoy kadakuada ni Moises nga adipen ti Apo .
8: Imbilin ni Josue kadagiti lallaki: Inkayo iti entero a daga ket mapaenyo sakayto agsubli kaniak. Ibunotankayto iti imatang ti Apo ditoy Silo. Ket napan dagiti lallaki tapno mapaenda ti daga.
9: Sinursorda ti daga ket insuratda no kasano ti panangbingbingayda iti pito a paset; inlistada ti nagan dagiti ili. Kalpasanna, nagsublida ken ni Josue iti kampo idiay Silo.
10: Babaen iti binnunot, nakiuman ni Josue ken ni Yahweh para kadakuada, ket biningbingayna ti daga kadagiti dadduma a tribu ti Israel.
11: Immuna a naituding ti daga a tagikuaen dagiti familia iti tribu ti Benjamin. Adda ti daga iti nagbaetan ti sakup ti tribu ti Juda ken ti tribu ti Jose.
12: Iti amianan, ti Jordan ti pangrugian ti beddeng ket sumang-at iti akin-amianan nga igid ti Jerico, sa agpa-laud a lumasat iti katurturodan agingga iti let-ang ti Bet-aven.
13: Manipud ditoy, aglayon idiay Luz, iti akin-abagatan a sang-atan ti Luz managan pay Betel, sumalog idiay Atarot-Addar, iti bantay nga adda iti abagatan ti Akimbaba a Bet-horon.
14: Iti laud, ti beddeng agkurba nga agpa-abagatan manipud iti turod nga adda iti abagatan ti Bet-horon sa agpatingga iti siudad ti Kiriat Baal wenno Kiriat Jearim a kukua ti tribu ti Juda.
15: Mangrugi ti akin-abagatan a beddeng iti igid ti Kiriat Jearim, ket agpa-laud nga agturong iti ubbog ti Neftoa.
16: Sumalog agingga iti arisadsad ti bantay a tumannawag iti Tanap ni Ben-Hinnom, iti akin-amianan a pungto ti Tanap ni Refaim. Lumasat iti Tanap ni Hinnom, iti abagatan ti pantok ti Jebus, ket agpababa nga agpa-Enrogel.
17: Agkurba nga agpa-amianan ket aglayon idiay Ensemes, sa idiay Gelilot, iti kasumbangir ti Bessang Adummim. Sumalog manen ket agturong iti Bato ni Bohan ti anak ni Ruben.
18: Agpa-amianan iti pantok a pakatannawagan iti tanap ti Jordan, ket sumalog nga agturong iti tanap.
19: Lumasat iti amianan ti pagsalogan ti Bet-hogla, ket agpatingga iti akin-amianan a sabangan ti Natay a Baybay a pagpatinggaan ti Karayan Jordan nga akin-abagatan a beddeng.
20: Ti Jordan ti akindaya a beddeng. Dagitoy dagiti beddeng ti daga a tagikuaen dagiti familia iti tribu ti Benjamin.
21: Dagitoy dagiti siudad a sakupen dagiti familia iti tribu ti Benjamin: Jerico, Bet-hogla, Emek Keziz,
22: Bet-araba, Sumaraim, Betel,
23: Avvim, Para, Ofra,
24: Kefar-hammomi, Ofni ken Geba12 a siudad agraman dagiti ilida.
25: Maibilang pay ti Gabaon, Rama, Beerot,
26: Mizpa, Kefira, Moza,
27: Rekem, Irpeel, Tarala,
28: Sela, Haclef, Jebus wenno Jerusalem, Gibea ken Kiriat Jearim14 a siudad agraman dagiti ilida. Daytoy ti daga a naited a tagikuaen dagiti familia iti tribu ti Benjamin.