1: Sumipnget idi dumteng dagiti dua nga angheles idiay Sodoma. Agtugtugaw idi ni Lot iti ruangan ti siudad ket apaman a nakitana ida, timmakder a napan simmabat. Nagruknoy iti sangoda
2: ket kinunana, Appo, madadaanak nga agserbi kadakayo. Pangngaasiyo ta agdaguskayo iti balayko. Mabalinyo a buggoan dagiti sakayo ket umiankayo. Inton bigat, mabalinyo ti agriing a masapa ket agtuloykayo iti papananyo.
: Ngem insungbatda, Agyamankami, ngem ditoy laengen plasa ti pangpalabasanmi iti rabii.
3: Saan a namingga ni Lot agingga a naawisna ida ket nakikuyogda kenkuana a napan iti balayna. Binilin ni Lot dagiti adipenna nga aglutoda iti tinapay ken mangisaganada iti naimas a taraon dagiti sangaili. Nangan dagiti sangaili.
4: Idi maturog dagiti bisita, linawlaw dagiti taga-Sodoma ti balay. Adda sadiay dagiti amin a lallaki iti siudad, agtutubo ken lallakay.
5: Pinukkawanda ni Lot ket sinaludsodda, Sadino ti ayan dagiti lallaki a nagdagus iti balaymo ita a rabii? Iruarmo ida! Kayat a kaiddaen ida dagiti lallaki ti Sodoma.
6: Rimmuar ni Lot ket sinerraanna ti ridaw.
7: Kinunana kadakuada, Gagayyem, pangngaasiyo ta dikay agaramid iti dakes.
8: Adda dua a babbalasang nga annakko. Iruarko ida ket aramidenyo ti kaykayatyo kadakuada. Ngem diyo an-anoen dagitoy a lallaki. Sangailida ket rumbeng a salaknibak ida.
9: Ngem kinunada, Saanka a bumiang, sika a ganggannaet. Siasinoka koma a mangisuro iti aramidenmi? Aglisika iti pagnaanmi amangan no dakdakes ti aramidenmi kenka ngem ti aramidenmi kadakuada.
: Induronda ni Lot ket immasidegda tapno rakrakenda ti ridaw.
10: Ngem ginuyod dagiti sangaili ti ridaw apaman a naguyodda ni Lot iti uneg ti balay sada rinepkan ti ridaw.
11: Kalpasanna, pinagbulsekda amin a lallaki iti ruar tapno saanda a masarakan ti ridaw.
12: Kinuna dagiti dua a lallaki ken ni Lot, No adda pay sabali a kaduam ditoyannak, mamanugang, wenno siasinoman a kabagiam nga agnaed iti siudadipanawmo ida
13: gapu ta dadaelenmi daytoy a lugar. Nangngeg ti Apo dagiti nadadagsen a pammabasol kadagiti taga-Sodoma ket imbaonnakami ditoy tapno dadaelenmi ti siudad.
14: Napan ni Lot kadagiti mangasawanto kadagiti babbai nga annakna ket kinunana, Darasenyo ti pumanaw! Dadaelen ti Apo daytoy a lugar.
: Ngem impagarupda nga agang-angaw ni Lot.
15: Iti parbangon, inapura dagiti angheles ni Lot. Kinunada, Darasem! Alaem ti asawam ken dagiti dua a babbai nga annakmo ket pumanawkayo tapno dikay mairaman iti pannakadadael ti siudad.
16: Nagsarimadeng pay laeng ni Lot, ngem gapu iti asi ni Yahweh kenkuana, ginuyod dagiti lallaki, ti asawana ken dagiti dua nga annakna a rimmuar iti siudad.
17: Kinuna ti maysa kadagiti angheles, Agtaraykayon! Isalakanyo ti biagyo. Dikay tumaltalliaw wenno agsardeng iti tanap. Agkamangkayo iti katurturodan tapno dikay matay.
18: Ngem insungbat ni Lot, Pangngaasiyo, appo, ta saan a sadiay ti pangibaonanyo kadakami.
19: Dakkel unay ti asi nga impaayyo kaniak iti panangisalakanyo iti biagko. Ngem adayo unay dagiti turod. Makamakamnak ti didigra ket matayak sakbay a makadanonak sadiay.
20: Makitam dayta bassit nga ili? Mabalinko ti agkamang sadiay ta as-asideg. Sadiayen ti papanakmakitam met a bassit laeng a lugarket awanto ti pakaan-anoak.
21: Insungbatna, Ala wen, sadiayen ti papananyo ket diak dadaelen dayta nga ili.
22: Darasem ngarud! Sakonto la rugian ti aramidek inton makadanonka sadiay.
: Gapu ta inawagan ni Lot a bassit ti ili, napanaganan dayta iti Soar.
23: Sumingsingising ti init idi makadanon ni Lot idiay Soar.
24: Pagammoan, pinagtudo ni Yahweh iti apuy ken asufre kadagiti siudad ti Sodoma ken Gomorra.
25: Dimmapu dagiti siudad ken ti entero a tanap agraman dagiti amin nga umili sadiay ken amin a mulmula.
26: Ngem timmalliaw ti asawa ni Lot isut' gapuna a nagbalin nga adigi nga asin.
27: Iti agsapa iti sumuno nga aldaw, dinardaras ni Abraham ti napan iti lugar a nagtakderanna idi iti imatang ni Yahweh.
28: Manipud sadiay, tinannawaganna ti Sodoma ken Gomorra ken ti entero a tanap. Nakitana ti agpangpangato a napuskol nga asuk a kasla naggapu iti dakkel nga urno.
29: Idi dadaelen ti Dios dagiti siudad iti tanap a pagnaedan ni Lot, linaglagipna ni Abraham ket impalubosna a makalibas ni Lot.
30: Gapu ta mabuteng nga agnaed ni Lot idiay Soar, simmang-at kadagiti katurturodan a kaduana dagiti dua nga annakna a babbai ket nagtaengda iti maysa a rukib.
31: Naminsan, agsarsarita dagiti agkabsat. Kinuna ti inauna, Lumakayen ni tatang ket awanen ti lalaki iti entero a lubong a pakiasawaanta tapno aganakta.
32: Bartekenta ketdi ni tatang tapno mabalinta a kaiddaen ket aganakta.
33: Iti dayta a rabii, inikkanda ti amada iti arak ket kinaidda ti inauna. Kasta unay ti bartek ti lakay, isu a dina ammo a kinaiddana ti inauna nga anakna.
34: Iti sumuno nga aldaw, kinuna ti inauna iti kabsatna, Nakikaiddaak ken ni tatang idi rabii. Bartekenta manen ita a rabii, ket sika ti makikaidda tapno agpadata a maaddaan iti anak kenkuana.
35: Binartekda ngarud ti amada, ket napan kinaidda ti inaudi. Kasta unay manen ti bartek ni Lot, ket dina ammo a ti buridekna ti kinaiddana.
36: Gapu iti daytoy, agpada a nagsikog dagiti annak ni Lot.
37: Naganak ti inauna iti lalaki, ket pinanagananna iti Moab. Isu ti nagtaudan dagiti Moabita iti agdama.
38: Naganak met ti inaudi iti lalaki, ket pinanagananna iti Benammi. Isu ti nagtaudan dagiti agdama nga Ammonita.