1: Ipakaammom, O Dios,
: nga awan basolko,
: ket ikalintegannak kadagiti awanan Dios;
: ispalennak kadagiti naulbod ken nakillo!
2: Sika, O Dios, ti salaknibko!
: Apay a binaybay-annak?
: Apay a sagabaek latta't ranggas dagiti kabusorko?
3: Yegmo koma ti silaw ken bukodmo a kinapudno;
: isuda koma ti mangidalan kaniak
: nga agsubli idiay Sion a nasantoan a turodmo,
: ken iti Templom a pagnaedam!
4: Iti kasta, mapanakto, O Dios, iti altarmo;
: sika ti puon ti ragsakko.
: Agtokarak iti arpa ket agkantaak iti pagdaydayaw kenka.
: O Dios a Diosko!
5: Apay aya a maladladingitanak?
: Apay aya a mariribukak?
: Mangnamnamaak iti Dios,
: ket idaydayawko manen,
: ti Mannubbot ken Diosko.