1: Gapu iti bagio, agtibbayoak ket uray la lumagto toy puso.
2: Dumngegkay amin iti timek ti Dios,
: ken iti gurruod nga aggapu iti ngiwatna.
3: Ibulosna ti kimat iti tangatang
: ket sal-itenna dagiti pungto ti daga.
4: Kalpasanna, mangngeg ti ungor ti timekna,
: ti nadayag a dulluog ti gurruod
: bayat ti panagsiwet ti kimat.
5: Agbilin ti Dios, ket maaramid dagiti nakaskasdaaw a banag;
: wen, dagiti datdatlag a ditay maawatan.
6: Pagtinnagenna ti niebe ditoy daga,
: kasta met ti bumayakabak a tudo.
7: Pagsardengenna ti trabaho dagiti tattao;
: ipakitana kadakuada no ania ti maaramidna.
8: Sumrek dagiti atap nga ayup kadagiti rukibda.
9: Aggapu ti bagio iti abagatan
: ken ti kasta unay a lam-ek iti amianan.
10: Babaen iti anges ti Dios,
: agbalay dagiti danum ket agbalinda a yelo.
11: Aggilap ti kimat kadagiti ulep.
12: Agrikosrikosda iti tangatang,
: ket tungpalenda ti pagayatan ti Dios.
: Aramidenda amin nga ibilin ti Dios
: iti sadinoman a paset ti lubong.
13: Pagtinnagen ti Dios ti tudo a mangpadanum iti daga;
: mabalin a pangdusana kadagiti tattao,
: wenno pangipakitana iti kaasina kadakuada.
14: Job, agtalnaka bassit ket dumngegka;
: utobem dagiti nakaskasdaaw nga aramid ti Dios.
15: Ammom aya no kasano ti panangbilin ti Dios,
: ket pagkimatenna dagiti ulep?
16: Ammom aya no kasano nga aglayag dagiti ulep iti tangatang?
: Gappuanan daytoy ti nakaskasdaaw a laing ti Dios!
17: Saanmo nga ammo dayta!
: Mariknam laeng ti pudot ket agsagabaka
: no dumteng ti angin-abagatan a manglanet iti daga.
18: Matulongam kadi ti Dios a mangyukrad iti langit
: ken mangpatangken a kas iti napasileng a metal?
19: Isuronakam iti sawenmi iti Dios,
: ta nakullaapan ti panunotmi.
20: Diak dawaten iti Dios a pagsawennak.
: Apay nga ikkak ti gundawayna a mangdadael kaniak?
21: Ket ita, makapurar ti lawag iti tangatang,
: naraniag unay a kitaen;
: ket dinalusan ti angin ti langit.
22: Adda makita a nabalitokan nga anaraar iti amianan,
: ket lapunosennatayo iti buteng ti dayag ti Dios.
23: Naindaklan unay ti pannakabalin ti Dios
: ket ditay makaasideg kenkuana.
: Nalinteg ken awan idumdumana iti pannakilangenna.
24: Saan ngarud a pagsiddaawan
: nga agbuteng kenkuana ti amin a tao,
: ket dina ikankano dagiti mangipagarup a masiribda.