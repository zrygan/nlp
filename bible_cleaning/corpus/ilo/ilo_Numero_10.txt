1: Kinuna ni Yahweh ken ni Moises,
2: Agpaaramidka iti dua a trumpeta iti napitpit a pirak nga aramatem no ummongem dagiti tattao wenno umalisda iti pagkampoan.
3: No mabayag ken aggiddan ti pannakapuyot dagiti dua a trumpeta, masapul a dumatag kenka ti entero a gimong iti pagserkan ti Tolda.
4: Ngem no maysa laeng a trumpeta ti mapuyot, dagiti laeng pangulo dagiti kapuonan ti umay kenka.
5: No mabiit ti pannakapuyot ti trumpeta, agrubbuat a magna dagiti tribu a nagkampo iti daya.
6: No mabibiit ti pannakapuyot dagiti trumpeta iti kapamindua, agrubbuat a magna dagiti nagkampo iti abagatan. Ngarud, ababbaba a pannakapuyot ti trumpeta ti pagilasinan a pumanawda iti lugar a nagkampoanda
7: ngem mabayag ti uni ti trumpeta a mangipakdaar iti panaguummong ti entero a gimong.
8: Dagiti papadi nga annak ni Aaron ti para-trumpeta.
: Masapul a matungpal daytoy nga alagaden iti agnanayon.
9: No adda dagiti mangraut kadakayo iti dagayo, puyotenyo ti pagilasinan ti kaadda ti gubat kadagitoy a trumpeta. Siak, ni Yahweh a Diosyo, ti tumulong ken mangispal kadakayo kadagiti kabusoryo.
10: Iti met panagrarambakyo a kas iti Fiesta ti Lutuad ken kadagiti dadduma a nasantoan a fiesta, puyotenyo dagiti trumpeta no idatagyo dagiti daton a mapuoran ken dagiti daton a pakikappia. Iti kasta, tulongankayto. Siak ni Yahweh a Diosyo.
11: Iti maikadua a tawen iti maika-20 nga aldaw ti maikadua a bulan kalpasan ti ipapanaw dagiti Israelita idiay Egipto, nagpangato ti ulep manipud iti Tolda ti Dios.
12: Intuloy dagiti Israelita ti panagdaliasatda ket pimmanawda idiay Let-ang ti Sinai. Nagdisso ti ulep idi dumtengda iti let-ang ti Paran.
13: Nangrugida a nagna kas imbilin ni Yahweh ken ni Moises.
14: Tunggal umalisda, isu met la nga urnos ti pannagnada. Umuna a magna dagiti adda iti babaen ti wagayway ti bunggoy nga ipanguloan ti tribu ti Juda. Nabunggo-bunggoyda ket ni Naason nga anak ni Aminadab ti panguloda.
15: Ni Netanel nga anak ni Suar ti pangulo ti tribu ti Issacar
16: ket ni Eliab nga anak ni Helon ti pangulo ti tribu ti Zabulon.
17: No maakasen ti Tolda, sumaruno nga agrubbuat dagiti kaputotan ni Gerson ken Merari a para-awit iti Tolda.
18: Sumaruno nga agrubbuat dagiti adda iti babaen ti wagayway ti bunggoy nga ipanguloan ti tribu ti Ruben. Nabunggo-bunggoyda ket ni Elizur nga anak ni Sedeur ti panguloda.
19: Ni Selumiel nga anak ni Zurisadai ti pangulo ti tribu ti Simeon
20: ket ni Eliasaf nga anak ni Deuel ti pangulo ti tribu ti Gad.
21: Kalpasanna, agrubbuat dagiti Levita a nagtaud iti kapuonan ni Coat. Awitda dagiti nasagradoan nga alikamen. Sakbay a dumtengda iti sumaruno a pagkampoan, nabangon manen ti tolda.
22: Sumaruno nga agrubbuat dagiti adda iti babaen ti wagayway ti bunggoy nga ipanguloan ti tribu ti Efraim. Nabunggobunggoyda ket ni Elisama nga anak ni Amiud ti panguloda.
23: Ni Gamaliel nga anak ni Pedasur ti pangulo ti tribu ti Manases
24: ket ni Abidan nga anak ni Gideoni ti pangulo ti tribu ti Benjamin.
25: Kamaudianna, agrubbuat dagiti adda iti babaen ti wagayway ti bunggoy nga ipanguloan ti tribu ti Dan. Isuda ti adda iti likud a pannakasalaknib dagiti amin a bunggoy iti sangoanan. Nabunggo-bunggoyda ket ni Ahiezer nga anak ni Amisadai ti panguloda.
26: Ni Pagiel nga anak ni Okran ti pangulo ti tribu ti Aser
27: ket ni Ahira nga anak ni Enan ti pangulo ti tribu ti Neftali.
28: Kastoy ti urnos ti pannagna dagiti Israelita a nabunggo-bunggoy tunggal umalisda.
29: Kinuna ni Moises ken ni kayongna a Hobab nga anak ni Jetro a Midianita, Agrubbuatkami a mapan iti lugar nga inkari ti Apo nga ited kadakami. Inkarina a parang-ayen ti Israel, isu a sumurotka kadakami ket ibingayandakanto iti kinabaknangmi.
30: Saanak a sumurot, insungbat ni Hobab, Agsubliak iti nakayanakak a daga.
31: Pangngaasim ta dinakam panawan, kinuna ni Moises. Ammom ti mabalin a pagkampoan iti let-ang ket sika ti mangidalan kadakami.
32: No kumuyogka, ibingayandakanto iti amin nga iparabur kadakami ti Apo .
33: Pimmanaw dagiti tattao iti Sinai, ti nasantoan a bantay, ket nagdaliasatda iti tallo nga aldaw. Immun-una ti Lakasa ti Tulag ni Yahweh tapno mangbirok iti lugar a pagkampoanda.
34: Tunggal umalisda iti pagkampoanda, adda iti ngatoenda ti ulep ni Yahweh iti aldaw.
35: Tunggal mairubbuat ti Lakasa ti Tulag, kuna ni Moises, Tumakderka, O Apo ; warawaraem dagiti kabusormo ket parmekem dagiti gumurgura kenka!
36: Tunggal agsardengda, kuna ni Moises, Agsublika, O Apo , kadagiti rinibribu a familia dagiti Israelita.