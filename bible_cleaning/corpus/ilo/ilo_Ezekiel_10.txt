1: Kimmitaak iti atep, iti ngatoen dagiti ulo dagiti sibibiag a parsua ket adda nakitak a kasla trono a naaramid iti safiro.
2: Kinuna ti Dios iti lalaki a nakakawes iti linen, Sumrekka iti nagbaetan dagiti pilid iti babaen dagiti animal. Rumakemka iti sumsumged a beggang, ket iwarawaram iti ngatoen ti siudad.
: Siniputak ti ipapanawna.
3: Sitatakder dagiti parsua iti abagatan ti Templo idi sumrek ti lalaki, ket adda ulep a nangpunno iti akin-uneg a paraangan.
4: Manipud kadagiti parsua, nagpangato ti makapurar a lawag a mangipakita iti kaadda ti Apo ket nagturong iti ruangan ti Templo. Kalpasanna, napno ti Templo iti ulep ket agranraniag ti paraangan iti makapurar a lawag.
5: Mangngeg uray iti akinruar a paraangan ti payakpak dagiti animal. Kasla timek ti Dios a Mannakabalin-amin.
6: Idi bilinen ti Apo ti lalaki a nakakawes iti linen a mapan mangala iti apuy nga adda iti nagbaetan dagiti pilid iti babaen dagiti parsua, simrek ti lalaki ket nagtakder iti abay ti maysa a pilid.
7: Adda apuy iti nagbabaetan dagiti kerubim. Nangala ti maysa kadakuada iti beggang sana inkabil kadagiti ima ti lalaki. Innala ti lalaki ket rimmuar.
8: Nakitak nga adda kasla ima ti tao iti babaen ti tunggal payak dagiti parsua.
910: Nakitak pay nga adda maysa a pilid iti abay ti tunggal parsua. Agpapada dagiti uppat a pilid ket agranraniagda a kasla napateg a bato. Iti uneg ti tunggal pilid, adda sabali a pilid a naipakuros.
11: No aggunay dagiti parsua, mabalinda ti agturong iti sadinoman a kayatda a saanda nga agpusipos. Agmaymaysada nga agturong iti sadinoman a kayatda a pagturongan.
12: Pasig a mata ti nangbungon iti bagida agraman dagiti bukot, ima, payak ken dagiti pilid.
13: Dagitoy met la a pilid ti nakitak iti immuna a parmatak.
14: Adda uppat a rupa ti tunggal parsua. Ti umuna, rupa ti baka; ti maikadua, rupa ti tao; ti maikatlo, rupa ti leon; ket ti maikapat, rupa ti agila.
15: Dagitoy met la a parsua ti nakitak iti igid ti Karayan Kebar. No agpangato dagiti parsua
16: ket aggunayda, aggunay met dagiti pilid. No tumayabda, sumurot latta kadakuada dagiti pilid.
17: No agsardengda, agsardeng met dagiti pilid. No tumayabda, sumurot kadakuada dagiti pilid, agsipud ta iturayan ida dagiti parsua.
18: Kalpasanna, pimmanaw ti makapurar a lawag a mangipakita iti kaadda ni Yahweh iti pagserkan ti Templo, ket napan iti ngatoen dagiti parsua.
19: Inukrad dagiti parsua dagiti payakda ket nagtayabda nga immadayo iti daga. Nakitak ida a pimmanaw, ket kimmuyog dagiti pilid. Nagsardengda bassit iti akindaya a ruangan ti Templo, ket adda iti ngatoenda ti makapurar a lawag.
20: Nailasinko a dagitoy met la a parsua ti nakitak idi iti igid ti Karayan Kebar bayat ti panangawitda iti Dios ti Israel a situtugaw iti tronona.
21: Uppat ti rupa ken uppat ti payak ti tunggal maysa kadakuada. Adda kasla ima ti tao iti baba ti tunggal payakda.
22: Umasping dagiti rupada kadagiti rupa dagiti nakitak idi iti parmatak iti igid ti Karayan Kebar. Pasango ti turong ti tunggal animal.