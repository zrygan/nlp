1: Kinuna ti Apo kaniak maipapan iti tikag,
2: Agdungdung-aw ti Juda,
: agbugbugsot dagiti siudadna.
: Gapu iti ladingit,
: agid-idda dagiti tattaona iti daga,
: ket dumawat ti Jerusalem iti tulong.
3: Agpasakdo dagiti babaknang;
: mapan dagiti adipenda kadagiti bubon
: ngem awan masapulanda a danum,
: agawidda nga awan nagyan kadagiti karambada.
: Maupay ken mariribukda,
: ket ilemmengda ti rupada.
4: Awan ti tudo ket namaga ti daga.
: Agladingit dagiti mannalon, ilemmengda ti rupada.
5: Gapu ta awan ti ruot iti taltalon,
: baybay-an ti ugsa ti kayyanak nga urbonna.
6: Agtakder dagiti atap nga asno iti tapaw dagiti turturod,
: ket agal-alda a kasla atap nga aso.
: Kumudrep ti panagkitada,
: agsipud ta awanen ti arabenda.
7: Umasug kaniak dagiti tattaok a kunkunada,
: Uray no agsaksi dagiti basolmi iti maibusor kadakami,
: tulongannakam kadi, O Apo , kas inkarim.
: Namin-adun a naglikudandaka;
: nagbasolkami kenka.
8: Sika laeng ti namnama ti Israel,
: sika ti mangisalakan kadakami iti pakarigatanmi.
: Apay a kaska la ganggannaet iti dagami?
: Mayarigka iti agbibiahe
: nga agdagus laeng iti maysa a rabii.
9: Apay a kaska la nakigtot?
: Kaska la soldado nga awan gawayna a mangisalakan.
: Awan duadua, O Apo , nga addaka kadakami,
: dakami dagiti tattaom;
: saannakami kadi a baybay-an.
10: Kuna ti Apo maipapan kadagitoy a tattao, Kayatdak nga itarayan, ket saanda a magawidan dagiti bagida. Iti kasta, diak maragsakan kadakuada. Laglagipekto dagiti dakes nga aramidda, ket dusaekto ida gapu kadagiti basolda.
11: Kinuna ti Apo kaniak, Dimo kiddawen a tulongak dagitoy a tattao.
12: Uray no agayunarda, diakto ipangag ti dawatda. Uray no mangidatagda iti daton a mapuoran ken daton a makan, diakto awaten ida. Papatayekto ketdi ida iti gubat, bisin ken angol.
13: Kalpasanna, kinunak, O Apo Dios , ammom nga ibagbaga dagiti profeta kadagiti tattao nga awanto ti gubat wenno bisin agsipud ta inkarim. Kunada nga addanto latta talna iti dagami.
14: Ngem insungbat ti Apo , Agul-ulbod dagiti profeta iti naganko. Saanko nga imbaon ida. Awan ti imbilinko kadakuada ket pulos a diak kinasao ida. Saan a naggapu kaniak dagiti sirmata nga ibagbagada. Awan serserbi dagiti padto nga ibagbagada; ar-arapaapda laeng dagita.
15: Siak, ni Yahweh, ibagak kenka ti aramidekto kadagitoy a profeta a saanko nga imbaon ngem agsaoda iti naganko ket kunada nga awan ti gubat ken bisin a dumteng iti daytoy a daga. Papatayekto ida iti gubat ken bisin.
16: Kastoyto met ti pannakapapatay dagiti tattao a nangibagaanda kadagitoy. Maiwalangto dagiti bangkayda kadagiti lansangan ti Jerusalem, ket awanto ti mangitanem kadakuada. Mapasamakto amin dagitoy kadakuada, kadagiti assawada, kadagiti annakda a lallaki ken babbai. Pagbayadekto ida gapu iti kinadakesda.
17: Imbilin ti Apo kaniak nga ibagak kadagiti tattao ti maipapan iti ladingitko ket kunak
: Aldaw ken rabii nga agarubos koma dagiti luluak,
: saanak koma a sumardeng nga agsangsangit
: agsipud ta nasaem ti sugat dagiti tattaok;
: wen, napalalo ti pannakadunorda.
18: No mapanak iti taltalon,
: makitak dagiti bangkay dagiti natay iti gubat.
: No mapanak kadagiti ili,
: makitak dagiti tattao a matmatay iti bisin.
: Itultuloy dagiti profeta ken papadi ti trabahoda
: ngem saanda nga ammo ti ar-aramidenda.
19: O Apo , tinallikudam aya a namimpinsan ti Juda?
: Kaguram aya dagiti tattao ti Sion?
: Apay a dinangrannakami iti kasta unay
: ket saankam a maimbagan?
: Sapsapulenmi ti talna,
: ngem awan ti naimbag a mauraymi.
: Namnamaenmi ti maagasan,
: ngem panagdanag ketdi ti maipaay.
20: Nagbasolkami kenka, O Apo ;
: ipudnomi dagiti basbasolmi agraman dagiti kapuonanmi.
21: Laglagipem dagiti karim ket dinakam laisen
: dimo ibabain ti Jerusalem
: a yan ti nagloriaan a tronom.
: Tungpalem ti nakitulagam kadakami.
22: Saan a makaited iti tudo dagiti didiosen dagiti nasion;
: awan kadakuada ti makaited iti arbis.
: Mangnamnamakami kenka, O Apo a Diosmi,
: agsipud ta sika laeng ti makaaramid kadagitoy.