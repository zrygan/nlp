1: Idi dumteng ti aldaw a panagparang dagiti nailangitan a parsua iti imatang ni Yahweh, naitallaong manen ni Satanas.
2: Sadino ti naggapuam? sinaludsod ni Yahweh ken ni Satanas.
: Insungbat ni Satanas, Sinursorko ti entero a daga.
3: Sinaludsod ni Yahweh, Napaliiwmo kadi ni Job nga adipenko? Awan ti masarakan iti daga a kas kenkuana iti kinapudno ken awan pakapilawanna. Managbuteng kaniak ket saan nga agaramid iti dakes. Dinawatmo kaniak tapno palubosanka a mangdangran kenkuana nga awan gapgapuna. Ngem kaskasdi a nagtalinaed a napudno kaniak.
4: Simmungbat ni Satanas, Kudil iti kudil. Isalda ti tao ti batogna a langit tapno agbiag.
5: Ngem padasem ita a dangran ti baginaawan duadua nga ilunodnaka!
6: Ala, wen, yawatko kenka ni Job, kinuna ni Yahweh ken ni Satanas. Aramidem ti kayatmo kenkuana, ngem saanmo a patpatayen.
7: Pimmanaw ni Satanas iti sango ni Yahweh. Pinaggaddilna ni Job iti nakaar-arriek iti entero a bagina.
8: Napan nagtugaw ni Job iti pagbasuraan. Nangala iti buong ti banga a pagikkatna kadagiti keggang ti gaddilna.
9: Kinuna ti asawana, Agtalinaedka pay la kadi iti kinapudnom iti Dios? Apay a dimo ilunod ti Dios tapno mataykan!
10: Minamaag ti sasawem, insungbat ni Job. No mangted ti Dios iti imbag, awatentayo. Apay nga agreklamotayo no mangyeg iti rigat?
: Ngem iti laksid ti panagsagaba ni Job, saan latta a nagsao iti maibusor iti Dios.
11: Tallo kadagiti gagayyem ni Job ti nakadamag iti didigra a napagtengna. Isuda da Elifaz a taga-siudad ti Teman, Bildad a taga-Sua ken Zofar a taga-Naama. Nagtutulagda a sarungkaran ni Job tapno liwliwaenda.
12: Nasaripatpatanda ni Job idi adayoda pay laeng ngem dida nabigbig. Idi mailasinda nga isu gayam ni Job, nagsangit ken naganug-ogda. Gapu iti ladingitda, rinay-abda dagiti pagan-anayda sada nagipurruak iti tapok iti ngato ken kadagiti uloda.
13: Kalpasanna, nakitugawda ken ni Job iti daga iti las-ud ti pito nga aldaw ken rabii. Awan ti nagsao kadakuada gapu iti nakitada a nakaro unay a panagsagabana.