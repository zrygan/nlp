1: Kinanta ni Moises ken dagiti Israelita daytoy a kanta kas pammadayaw ken ni Yahweh
: Kantaak ti Apo gapu iti nadayag a balligina;
: inlemmesna iti baybay dagiti kabalio ken dagiti nagsakay.
2: Ti Apo ti pigsak ken kantak;
: isu ti nangisalakan kaniak.
: Isu ti Diosko ket idaydayawko;
: isu ti Dios ti kapuonak ket itan-okko.
3: Mannakigubat ti Apo ;
: Yahweh ti naganna.
4: Intappuakna iti baybay ti armada ken luglugan a pakigubat ti Egipto;
: nalmes dagiti kalaingan nga ofisialesna iti Nalabaga a Baybay.
5: Iti adalem a baybay nalmesda,
: limnedda a kas bato iti lansadna.
6: Napigsa ken mannakabalinka, O Apo ;
: ta makannawan nga imam winarawarana dagiti kabusormo.
7: Iti naindaklan a kinadayagmo,
: parmekem dagiti kabusormo;
: sumged ti pungtotmo ket puoranna ida a kasla garami.
8: Imbulosmo ti angin iti baybay, ket pinagpangatom ti danum.
: Nagtakder a kas pader ti agay-ayus a danum,
: nagbalay ti danum agingga iti lansad.
9: Kamatentay ida. Tiliwentay ida, kinuna ti kabusor.
: Bingayentayo ti kinabaknangda
: ket alaentayo ti amin a kayattayo;
: asutentayo ti kampilantayo, ket alaentayo amin nga adda kadakuada.
10: Ngem iti maysa la a pug-awmo, Apo , nalmes dagiti Egipcio;
: kasda la buli a limned iti nakabutbuteng a danum.
11: Siasino, O Apo , kadagiti didiosen ti kas kenka?
: Siasino ti umasping kenka
: iti nakaskasdaaw a kinasantom?
: Siasino ti pumada kenka nga agar-aramid iti milagro
: ken pagbutngan gapu kadagiti nakaskasdaaw nga aramidmo?
12: Ilayatmo ta kannawan nga imam
: ket alun-onen ti daga dagiti kabusormi.
13: Napudnoka iti karim,
: idalanmo dagiti inispalmo a tattao;
: babaen iti pigsam iturongmo ida iti nasantoan a taengmo.
14: Agwaras ti damag
: ket agtigerger dagiti pagilian;
: uray dagiti Filisteo inda mapabutngan.
15: Agbuteng dagiti pangulo ti Edom,
: agpigpigerger dagiti maingel ti Moab;
: mapukaw ti tured dagiti amin nga agnaed idiay Canaan.
16: Buteng ken alliaw
: ti manglengnges kadakuada.
: Gapu iti kasta unay a pigsam, O Apo ,
: kasda la bato a di makakuti,
: agingga a makalasat dagiti tattaom
: nga inispalmo iti pannakatagabuda.
17: Ipanmo ida iti bantaymo ket ipasdekmo ida sadiay,
: iti lugar, Apo , a pinilim a pagnaedan,
: iti nasantoan a taeng nga impasdekmo.
18: Agari ti Apo iti agnanayon nga awan inggana.
19: Nagna dagiti Israelita iti baybay iti namaga a daga. Ngem idi timmapog dagiti Egipcio agraman dagiti lugan ken dagiti nagkabalio a soldado, pinagsubli ni Yahweh ti danum a nanglemmes kadakuada.
20: Maysa a profeta ni Miriam a kabsat ni Aaron. Innalana ti panderetana, ket simmurot kenkuana dagiti amin a babbai nga agtuktokar kadagiti pandereta ken agsasala.
21: Kinantaan ida ni Miriam
: Kantaanyo ti Apo gapu iti nadayag a balligina;
: inlemmesna iti baybay dagiti kabalio agraman dagiti nagsakay.
22: Indauloan ni Moises dagiti Israelita iti ipapanawda iti Nalabaga a Baybay tapno mapanda iti let-ang ti Sur. Tallo nga aldawda a nagdaliasat iti let-ang. Awan ti masarakanda a danum.
23: Dimtengda iti maysa a disso a managan iti Mara, ngem nakapapait ti danum ket dida mainum. Isut' gapuna a napanaganan dayta a lugar iti Mara.
24: Nagdayengdeng dagiti tattao ken ni Moises. Ania ti inumentayo? sinaludsodda.
25: Sipapasnek ni Moises a nagkararag ken ni Yahweh ket impakita ni Yahweh kenkuana ti maysa a sanga. Innala ni Moises ti sanga sana impurruak iti ubbog ket nagbalin a mainum ti danumna.
: Sadiay ti nangsuotan ni Yahweh kadakuada, ket inikkanna ida iti maysa a linteg ken di agbaliw nga alagaden.
26: Kinunana kadakuada, No ipangagyo a sipupudno ti ibagak, ni Yahweh a Diosyo, ket aramidenyo ti ibilangko a nalinteg, saankayto a dusaen iti uray ania a sakit nga impalak-amko kadagiti Egipcio. Siak ni Yahweh a mamaimbag kadakayo.
27: Kalpasanna, dimtengda idiay Elim nga yan ti sangapulo ket dua nga ubbog ken pitopulo a puon ti palma. Nagkampoda iti igid ti danum sadiay.