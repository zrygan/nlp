1: Denggendak, dakay a purpuro,
: dakay a tattao nga agnaed iti adayo!
: Pinilinak ti Apo sakbay a nayanakak,
: ket dinutokannak nga adipenna.
2: Pinagbalinna dagiti saok a kas natadem a kampilan;
: babaen kadagiti imana, sinalaknibannak!
: Pinagbalinnak a kasla pana,
: natirad ken sisasagana a maibiat.
3: Kinunana kaniak, Israel, sika ti adipenko.
: Gapu kenka, idaydayawdakto dagiti tattao.
4: Kinunak, Awan serserbi ti nagbambannogak.
: Impanko ti amin a pigsak
: ngem awan ti nagapuanak.
: Nupay kasta, agtalekak iti Apo
: a mangpalinteg iti amin a banag;
: gunggonaannakto gapu iti aramidko.
5: Dinutokannak ti Apo sakbay a nayanakak;
: pinagbalinnak nga adipenna
: tapno isublik dagiti tattaona,
: tapno isublik dagiti nawarawara nga Israelita.
: Ikkannak ni Yahweh iti pammadayaw,
: isu ti gubuayan ti pigsak.
6: Kinuna ti Apo kaniak,
: Adda nangnangruna a trabaho
: nga ipaaramidko kenka nga adipenko!
: Saanmonto la nga isubli
: ti kinatan-ok dagiti Israelita a nakalasat,
: ngem pagbalinenkanto pay
: a silaw kadagiti pagilian
: tapno maisalakan ti sangalubongan.
7: Kuna ti Nasantoan a Dios
: ken mangisalakan iti Israel
: iti tao a mauy-uyaw unay,
: gurguraen dagiti nasion
: ken adipen dagiti agtuturay
: Makitadakanto dagiti ar-ari
: ket tumakderda a mangipakita
: iti panagraemda kenka.
: Makitanto met daytoy dagiti prinsipe,
: ket agtameddanto a mangpadayaw kenka.
: Matungpalto daytoy
: gapu ta pinili ti Apo ti adipenna;
: tungpalen ti nasantoan a Dios ti Israel dagiti karina.
8: Kuna ti Apo kadagiti tattaona,
: Inton dumteng ti tiempo nga isalakankayo,
: paraburankayto, ket sungbatakto ti asugyo.
: Aywanan ken salaknibankayto ket aramatenkayto
: iti pannakitulagko kadagiti amin a tattao.
: Pagnaedenkayto manen
: iti naglangalang a dagayo.
9: Kunakto kadagiti balud, Rummuarkayo!
: Kunakto met kadagiti adda iti nasipnget,
: Agparangkayo!
: Mayarigdanto kadagiti karnero
: nga agar-arab iti katurturodan;
10: pulos a didanto mawaw wenno mabisinan.
: Didanto agsagaba iti pudot ti init ken ti let-ang;
: ta idalanto ida ti mangay-ayat kadakuada.
: Iturongnanto ida kadagiti ubbog ti danum.
11: Agaramidak iti dalan ti kabambantayan,
: mangisaganaak iti pagnaan dagiti tattaok.
12: Dumteng dagiti tattaok manipud iti adayo a lugar;
: aggapuda iti laud ken iti amianan,
: kasta met iti Aswan iti abagatan.
13: Agkantakayo, dakay a langlangit!
: Ipukkawmo ti rag-om, sika a daga!
: Agkanta koma dagiti bambantay!
: Liwliwaento ti Apo dagiti tattaona;
: kaasiannanto ida nga agsagsagaba.
14: Ngem kinuna dagiti tattao ti Jerusalem,
: Binaybay-annatayo ti Apo !
: Nalipatannatayon!
15: Iti kastoy, daytoy ti sungbat ti Apo ,
: Mabalin aya a lipatan ti ina ti bukodna nga anak?
: Dina aya ayaten ti maladaga nga impasngayna?
: Uray no malipatan ti ina ti anakna,
: ni kaanoman dikanto lipatan.
16: Jerusalem, ni kaanoman dikanto malipatan,
: insuratko ti naganmo kadagiti dakulapko.
17: Asidegen ti yaay dagiti mangtarimaan kenka,
: ket pumanawen dagiti nangdadael kenka.
18: Iwarasmo ti panagkitam,
: ket kitaem ti mapaspasamak.
: Aguurnong dagiti tattaomagsasangpetdan.
: Isapatak iti naganko a sibibiag a Dios,
: a pagpannakkelmonto dagiti tattaom
: kas iti nobia a mangipannakkel kadagiti alahasna.
19: Nadadael ken naglangalang ti pagiliam,
: ngem ita, saanen nga umanay a pagnaedan.
: Dagiti nangdadael kenka,
: mapapanawdanto iti bukodmo a daga.
20: Dagiti tattaom a nayanak
: iti daga a nakaipananda a kas balud,
: addanto aldaw a panagkunada kenka,
: Nailet unay daytoy a lugar a yantayo,
: masapultayo ti nalawlawa a pagnaedan.
21: Iti kasta, kunamto iti bagim,
: Siasino ti nangted kaniak kadagitoy nga ubbing?
: Natay dagiti annakko,
: ket diak naganaken.
: Naitalawak a kas balud ket nayadayoak
: siasino ngarud ti nangpadakkel kadakuada?
: Maymaysaak a nabati,
: naggapuan ngarud dagitoy nga ubbing?
22: Kuna ni Apo Dios kadagiti tattaona
: Bilinekto dagiti nasion,
: ket isublidanto dagiti annakmo.
23: Dagitinto ar-ari ti pannakaamam;
: ket dagitinto reyna ti pannakainam.
: Agrukbabdanto iti sangoanam,
: sipapakumbabadanto nga agraem kenka.
: Iti kasta, maammoanyonto a siak ni Yahweh;
: awanto ti mapaay a dumawat iti tulongko.
24: Maagawmo aya iti soldado ti sinamsamna?
: Maispalmo aya dagiti balud iti nauyong nga agturay?
25: Kastoy ti sungbat ti Apo ,
: Kastanto ti mapasamak.
: Maitalawto dagiti balud ti mannakigubat,
: maagawto ti sinamsan ti nauyong nga agturay.
: Gubatekto dagiti manggubat kenka,
: ket ispalekto dagiti annakmo.
26: Pagpipinnatayekto dagiti mangidadanes kenka;
: agpapasdanto nga agpapatay ken agunget.
: Maammoanto ti sangkataoan a siak, ni Yahweh,
: ti mangisalakan ken mangsubbot kenka.
: Maammoandanto a siak ti mannakabalin a Dios ti Israel.