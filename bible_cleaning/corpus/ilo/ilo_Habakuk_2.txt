1: Umuliak iti torrek a pagwanawanan ket urayek ti ibaga ti Apo a sawek ken no ania ti isungbatna iti asugko.
2: Ket daytoy ti sungbat ti Apo , Isuratmo iti tapi a damili ti ipakaammok kenka tapno nalaka a basaen.
3: Isuratmo agsipud ta saan pay a mapasamak. Ngem dandanin dumteng ti tiempo, ket mapasamakto ti ipakitak kenka. Kasla mabayag ti idadatengna ngem urayem. Awan duadua a mapasamak iti tiempo nga inkeddengko ket saanto nga agtaktak.
4: Daytoy ti mensahe: Saanto a makalasat dagiti managdakdakes, ngem agbiagto ti nalinteg babaen iti pammatina.
5: Mangallilaw ti kinabaknang. Napalangguad dagiti naagum ken darasudosda a tattao. Kasda la iti patay a pulos a di mapnek. Isut' gapuna nga agsasaruno dagiti nasion a parmekenda nga agpaay kadakuada.
6: Laisen dagiti naparmek a tattao dagiti nangparmek kadakuada ket ipakitada ti gurada kadakuada. Kunadanto: Agalakayo iti saanyo a kukua, ngem nailunodkayo. Kaano ti panagpatingga ti panangpabaknangyo iti bagiyo babaen iti panangsuitikyo kadagiti nakautang kadakay iti kuarta?
7: Ngem diyonto mapupuotan a dakayo a nangparmek kadagiti dadduma, makautangkayto met ket kapilitan nga agbayadkayto iti interes. Umayto dagiti kabusor ket pagtigergerendakayto. Samsamandakayto.
8: Sinamsamanyo dagiti tattao iti adu a nasion, ngem samsamandakayto met dagiti nakalasat, gapu kadagiti panagpapatay ken kinaranggas nga inaramidyo kadagiti tattao iti lubong ken kadagiti siudadda.
9: Nakabutbuteng ti pagbanagam! Bimmaknang ti familiam gapu kadagiti tinakawmo ket pinadasmo a pagbalinen a natalged ti balaymo tapno saan a maan-ano iti ranggas ken peggad.
10: Ngem naibabain ti familiam gapu kadagiti dakes a pinanggepmo. Gapu iti adu a dinadaelmo a pagilian, inyegmo met laeng ti pannakadadaelmo.
11: Uray dagiti bato iti diding, umkisda a bumusor kenka. Tumulad met dagiti pasanggir ti balay.
12: Nakabutbuteng ti pagbanagam! Impasdekmo ti maysa a siudad babaen iti kinadakes, ket binangonmo babaen iti panagpapatay.
13: Agbambannog dagiti nasion a pinarmekmo iti awan serserbina, ket mauram dagiti amin a binangonda. Inaramid daytoy ni Yahweh a Mannakabalin-amin.
14: Ngem mapnonto ti daga iti pannakaammo iti dayag ni Yahweh a kas iti pannakapunno dagiti taaw iti danum.
15: Nakabutbuteng ti pagbanagam! Gapu iti pungtotmo, inrurumen ken imbabainmo dagiti kaarrubam. Pinagbasingbasingmo ida a kasda la nabartek.
16: Maibabainkanto iti kasta unay imbes a maidaydayawka. Mabartek ken agibar-ibarkanto met. Ipainumto kenka ti Apo ti bukodmo a kopa ti pannakadusa, ket agsagabakanto iti pannakaibabain.
17: Pinukanmo dagiti kayo iti bakir ti Libano, ket ita, mapukanka met. Pinataymo dagiti animal iti bakir, ket ita, butbutngendaka dagiti animal. Mapasamakto daytoy gapu kadagiti panagpapatay ken kinaranggas nga impaaymo kadagiti tattao iti daga ken kadagiti siudadna.
18: Ania ti serbi ti didiosen? Aramid laeng ti tao, ket awan ti maibagana kenka no di la pasig nga ulbod. Ania ti pagimbagan a maited ti panagtalek ti nangaramid iti dayta a didiosenmaysa a didiosen a di pay makasao?
19: Asika pay! Kunam iti maysa a kayo, Agriingka! wenno iti maysa a bato, Bumangonka! Adda aya maipaltiing kenka ti maysa nga imahen? Mabalin a nakalupkopan iti pirak ken balitok, ngem awan biagna.
20: Adda ti Apo iti nasantoan a Templona. Agulimek koma ti tunggal maysa ditoy daga iti sangoananna.