1: Kasla koma bubon ti ulok,
: ket dagiti matak ubbog ti lua,
: tapno aldaw ken rabii nga agsangitak
: gapu kadagiti napapatay a tattaok.
2: Adda koma lugar a pagnaedak idiay let-ang
: tapno maadaywak dagiti tattaok.
: Agpapadada a managdakdakes,
: bunggoy ida dagiti mangliliput.
3: Sisasaganada nga agulbod;
: agturay ditoy a daga ti kinaulbod
: a saan ketdi a ti kinapudno.
: Kuna ti Apo ,
: Kanayon nga agbasol dagiti tattaok,
: ket saanda a bigbigen a siak ti Diosda.
4: Agannad ti tunggal maysa iti gayyemna;
: awan met makapagtalek iti kabsatna.
: Agsipud ta amin a kakabsat manangallilawda
: ket tunggal maysa padpadaksenna ti gayyemna.
56: Allilawenda dagiti gagayyemda,
: ket awan ti agsao iti pudno.
: Nasursuroandan dagiti dilada nga agulbod,
: nagbasolda ket dida kayat ti agbabawi.
: Di agpatingga ti nadawel nga aramidda,
: kasta met dagiti kinasikapda.
: Kuna ti Apo ,
: Didak awaten dagiti tattaok.
7: Daytoy ti gapuna a kuna ni Yahweh a Mannakabalin-amin,
: Gugorakto dagiti tattaok
: ket suotekto ida.
: Nagbasol dagiti tattaok,
: ania pay ti mabalinko nga aramiden kadakuada?
8: Kasla makapatay a pana dagiti dilada;
: kanayon nga ulbod ti sawenda.
: Nasayaat ti panagsao ti tunggal maysa iti kaarrubana,
: ngem iti pusona, dakes ti panggepna.
9: Diakto kadi dusaen ida gapu kadagitoy?
: Saankonto aya a balsen dagitoy a tattao?
: Siak, ni Yahweh, ti nangibaga iti daytoy.
10: Kinunak, Dung-awakto dagiti bantay,
: sangitakto met dagiti pagpaaraban idiay let-ang
: ngamin ta namagaandan,
: ket awanen ti magmagna kadakuada.
: Saanen a mangngeg ti uga dagiti baka;
: pimmanawen dagiti tumatayab ken dagiti atap nga animal.
11: Kuna ti Apo ,
: Pagbalinekto ti Jerusalem a nagrebbaan,
: a pagnaedan dagiti lobo iti let-ang.
: Aglangalangto dagiti siudad ti Juda,
: awanton ti agnaed kadakuada.
12: Sinaludsodko, O Apo , apay a nadadael ti daga ken namaga a kasla let-ang ket awan ti agdaliasat? Siasino ti masirib a makaawat iti daytoy? Siasino ti nangipalawagam iti daytoy tapno ibagana met iti sabali a tao?
13: Insungbat ti Apo , Napasamak daytoy, ta binaybay-an dagiti tattaok ti pannursuro nga impaalagadko kadakuada. Saanda a nagtulnog kaniak wenno agbiag a mayannurot iti imbagak.
14: Ngem inaramidda ti kaykayatda ket nagdaydayawda kadagiti imahen ni Baal kas insuro dagidi ammada.
15: Denggenyo ngarud ti aramidekto, siak, ni Yahweh a Mannakabalin-amin a Dios ti Israel: Pakanekto dagiti tattaok kadagiti napait a mulmula ken painumekto ida iti nasabidongan a danum.
16: Iwaraskonto ida kadagiti nasion a saanda pay a nadamdamag, kadagiti nasion a di met nadamdamag dagidi ammada. Ibaonkonto dagiti armada a maibusor kadakuada agingga a maikisapko amin ida.
17: Kuna ti Apo a Mannakabalin-amin,
: Panunotenyo ti mapaspasamak!
: Ayabanyo dagiti para dung-aw,
: dagiti babbai nga agkanta kadagiti pamumpon a kansion.
18: Kuna dagiti tattao,
: Ibagayo a darasenda ti umay, ket agdung-awda
: agingga nga agsasangitkami,
: ket agarubos dagiti luami.
19: Denggenyo ti dung-aw idiay Sion,
: Nakabutbuteng ti pannakadadaelmi!
: Napalalo ti pannakaibabainmi!
: Masapul a panawanmi ti dagami,
: narakraken dagiti balbalaymi.
20: Kinunak,
: Dakayo a babbai, denggenyo ti kinuna ti Apo ,
: ket ipangagyo dagiti saona.
: Isuroyo nga agdung-aw dagiti annakyo a babbai
: isuroyo dagiti gagayyemyo nga agkanta iti kansion ti pumpon.
21: Simrek ni patay kadagiti tawtawatayo,
: ket immuneg kadagiti palasiotayo.
: Pinatayna dagiti ubbing kadagiti kalsada
: ken dagiti agtutubo kadagiti tiendaan.
22: Agkaiwara dagiti bangkay,
: kasda la nabunton a rugit iti taltalon,
: kasda la nagapas a pagay a nabati dagiti agani,
: pagay nga awan ti mangurnong.
: Daytoy ti imbaga ti Apo a sawek.
23: Kuna ti Apo ,
: Saan koma nga ipasindayag ti masirib ti kinasiribna,
: wenno ti napigsa ti kinapigsana,
: wenno ti nabaknang ti kinabaknangna.
24: No adda siasinoman nga agpasindayag,
: ipasindayagna koma nga am-ammo ken maawatannak.
: Agsipud ta siak, ni Yahweh, manangngaasiak,
: aramidek ti nalinteg ken naimbag ditoy lubong.
: Dagitoy ti makaparagsak kaniak.
: Siak, ni Yahweh, ti nangibaga iti daytoy.
2526: Kuna ti Apo , Dumtengen ti tiempo a dusaek dagiti tattao ti Egipto, Juda, Edom, Ammon, Moab ken amin nga agnaed iti let-ang a mangputed kadagiti buokda. Nakugit amin dagitoy ngem saanda a tinungpal ti katulagan nga iparangarangna. Awan kadagitoy a tattao ken awan kadagiti tattao ti Israel ti nangsalimetmet iti katulagak.