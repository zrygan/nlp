1: Simmalog ni Jesus iti bantay ket sinurot ti adu a tattao.
2: Immasideg kenkuana ti maysa a lalaki nga agkukutel ket nagparintumeng iti sangoananna. Kinunana, Apo, no pagayatam, mapaimbagnak.
3: Sinagid ni Jesus ti lalaki sana kinuna, Kayatko. Umimbagkan!
: Dagus nga immimbag ti lalaki.
4: Ket kinuna ni Jesus kenkuana, Denggem! Awan pangibagbagaam iti daytoy, ngem inka a dagus iti padi tapno kitaenna no naimbagkan. Kalpasanna, kas mayannatup iti Linteg ni Moises, ipaaymo ti daton a pammaneknek kadagiti tattao nga immimbagkan.
5: Idi sumungsungad ni Jesus idiay Capernaum, sinabat ti maysa a kapitan ti armada ti Roma ket nagdawat iti tulong.
6: Apo, kinunana, masakit ti adipenko idiay balay; naparalitiko ket marigatan unay.
7: Umayko paimbagen, kinuna ni Jesus.
8: Insungbat ti kapitan, Saan a masapul nga umayka, Apo. Diak maikari nga umawat kenka iti balayko. Agsaoka laeng ket umimbag ti adipenko.
9: Ta uray siak, addaak iti babaen dagiti naturturay ngem siak a pagtungpalak ket adda met dagiti soldado a mangtungpal kadagiti bilinko. No kunak iti maysa, Mapanka idiay, mapan. No kunak iti sabali, Umayka, umay. Ket no ibilinko iti tagabuk, Aramidem daytoy, aramidenna.
10: Nasdaaw ni Jesus idi nangngegna daytoy ket kinunana kadagiti sumursurot kenkuana: Ibagak kadakayo, diak pay nakasarak iti Israel iti siasinoman nga addaan iti kastoy a pammati.
11: Laglagipenyo nga adunto ti aggapu iti laud ken daya a makisango iti panganan kada Abraham, Isaac ken Jacob iti Pagarian ti langit.
12: Ngem dagiti naituding nga agtawid iti Pagarian, maipurruakdanto iti ruar a nasipnget, ket agsangit ken agngaretngetdanto gapu iti rigatda.
13: Kinuna ni Jesus iti kapitan, Agawidkan. Maaramidto kenka a kas iti panamatim.
: Immimbag ti adipen ti kapitan iti daydi met la nga oras.
14: Napan ni Jesus iti balay ni Pedro, ket nakitana a nakaidda ti babai a katugangan ni Pedro, ta aggurigor.
15: Sinagid ni Jesus ti ima ti babai ket awanen ti gurigorna. Bimmangon ket rinugianna ti nagserbi kenkuana.
16: Idi dumteng ti rabii, inyeg dagiti tattao ken ni Jesus dagiti adu a linuganan dagiti demonio. Babaen iti balikas, pinaksiat ni Jesus dagiti dakes nga espiritu ket pinaimbagna amin a masakit.
17: Inaramidna dagitoy tapno matungpal ti sinao ni profeta Isaias: Isu a mismo ti nangikkat kadagiti sagubanittayo ken nangibaklay kadagiti sakittayo.
18: Idi makita ni Jesus dagiti adu a tattao a nangaribungbong kenkuana, imbilinna kadagiti adalanna, Bumallasiwtayo.
19: Immasideg kenkuana ti maysa a maestro iti Linteg ket kinunana, Maestro, sisasaganaak a sumurot kenka iti sadinoman a papanam.
20: Simmungbat ni Jesus kenkuana, Adda rukib dagiti musang, ken adda umok dagiti tumatayab, ngem awan pagiddaan ken paginanaan ti Anak ti Tao.
21: Kinuna ti maysa a lalaki nga adalan met, Apo, agawidak man pay a mangipumpon ken ni amak.
22: Insungbat ni Jesus, Bay-am dagiti natay a mangipumpon kadagiti minatayda; umayka ket surotennak.
23: Limmugan ni Jesus iti bangka agraman dagiti adalanna.
24: Pagammoan, dimteng ti napigsa nga angin iti dan-aw ket sinabbuasabbuagan dagiti dalluyon ti bangka. Ngem matmaturog idi ni Jesus.
25: Napanda riniing ket kinunada, Umarayatka, Apo! Lumnedtayon!
26: Apay nga agbutengkayo? kinuna ni Jesus. Nagbassit ketdin ti pammatiyo!
: Bimmangon ni Jesus. Pinagtalnana ti angin ken dagiti dalluyon ket nagkalma iti kasta unay.
27: Nagsiddaawda amin ket kinunada, Ania ti katataona daytoy? Uray ti angin ken ti dalluyon agtulnogda kenkuana!
28: Idi dumteng ni Jesus iti daga dagiti Gadareno, iti ballasiw ti dan-aw, sinabat ti dua a lallaki a rimmuar kadagiti rukib a pagitantaneman. Linuganan ida dagiti demonio ket napalalo ti rungsotda, isu nga awan makaitured a magna iti dayta a dalan.
29: Idi makaasidegda ken Jesus, nagikkisda a dagus ket kinunada kenkuana, Anak ti Dios, ania ti kayatmo nga aramiden kadakami? Umaynakami kadi dusaen sakbay ti naituding a tiempo?
30: Iti saan unay nga adayo kadakuada, adda dakkel nga arban ti baboy a mangmangan.
31: Nagpakpakaasi dagiti demonio ket kinunada ken Jesus, No paksiatennakami, ibaonnakami ngarud iti dayta nga arban ti baboy.
32: Inkayo, kinuna ni Jesus.
: Pimmanawda ngarud ket simrekda kadagiti baboy. Nagtataray ti entero nga arban a nagturong iti teppang sada timmappuak iti dan-aw ket nalmesda amin.
33: Nagtataray dagiti agtartaraken kadagiti baboy a napan idiay ili. Impadamagda ti napasamak agraman ti naaramid kadagiti dua a lallaki a linuganan dagiti demonio.
34: Isut' gapuna a napan simmabat ken ni Jesus ti amin nga umili. Idi makitada ni Jesus, dinawatda kenkuana a panawanna ti ilida.