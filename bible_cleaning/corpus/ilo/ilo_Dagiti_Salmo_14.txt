1: Awan Dios, kuna ti maag iti pusona.
: Rinukerda amin ken makarimon dagiti aramidda;
: awan ti uray maysa nga agaramid iti naimbag.
2: Tannawagan ti Apo ti sangkataoan manipud langit,
: ta kitaenna no adda maysa a masirib,
: kitaenna no adda agdaydayaw kenkuana.
3: Ngem isuda amin naglabsingda,
: dakesda amin a padapada;
: awan naimbag nga aramidda,
: wen, awan uray maysa.
4: Saanda kadi nga ammo?
: salsaludsoden ti Apo .
: Awan kadi ammo dagitoy dakes a tattao?
: Taktakawenda kadagiti tattaok ti pagbiagda,
: ket saan a siak ti pagkararaganda.
5: Ngem napalalonto ti panagbutengda
: ta adda ti Dios kadagiti agtulnog kenkuana.
6: Lapdanda ti plano ti marigrigat,
: ngem ti Apo ti salaknibna.
7: Anian a panangikararagko
: a manipud Sion dumteng
: ti pannakaisalakan ti Israel.
: Anian a ragsakto dagiti
: Israelita inton parang-ayen manen ti Apo ida.