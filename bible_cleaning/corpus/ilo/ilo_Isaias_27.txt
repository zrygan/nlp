1: Iti dayta nga aldaw, usarento ti Apo ti nabileg ken makapatay a kampilanna a pangdusa iti Leviatan, dayta agkalkalawikiw ken agtirtiritir a dragon, ket gudasenna dayta nakabutbuteng a parsua nga agnaed iti taaw.
2: Iti dayta nga aldaw, kunanto ti Apo maipapan iti napintas a kaubasanna,
3: Siak ti mangtartaripato iti daytoy a kaubasan. Sibsibogak. Aldaw-rabii a guardiaak tapno awan ti mangan-ano.
4: Saankon a kapungtot ti kaubasan. No koma siitsiitan a mula ken kalkalunay ti busbusorek, puorak ida a mamimpinsan.
5: Ngem no kayat dagiti kabusor dagiti tattaok a salaknibak ida, makikappiada kaniak. Wen, makikappiada kaniak.
6: Iti dayta nga aldaw, kaslanto kayo nga agramut dagiti Israelita a kaputotan ni Jacob, ket agbusel ken agsabongdanto. Mapnonto ti lubong iti bungada.
7: Saan a nakaro ti panangdusa ti Dios iti Israel a kas iti panangdusana kadagiti kabusorna. Saan nga adu ti napukawna a tattao a kas iti napukawda.
8: Kas pinangdusana kadagiti tattaona, pinapanawna ida iti dagada, ket naitalawda idi intayab ida ti nadawel nga angin-daya.
9: Ngem dinto mapakawan dagiti basol ti Israel agingga a matumtumek dagiti amin a bato kadagiti altar dagiti pagano ken awanen mabati nga adigi ni Asera wenno altar a pagpuoran iti insenso.
10: Nadadaelen ti nasarikedkedan a siudad. Pinanawan dagiti tattao ket mayarig iti let-ang nga awan ti matatao. Nagbalin a pagpastoran a mabalin a paginanaan ken pagaraban dagiti baka.
11: Nalaylay ken natuktukkol dagiti sanga dagiti kayo ket alaen dagiti babbai a pagsungrodda. Gapu ta awan ti naawatan dagiti tattao, saanto a kaasian ida ti Dios a namarsua kadakuada ket dinanto paraburan ida.
12: Iti dayta nga aldaw, ummongento a mismo ti Apo dagiti tattaona, manipud Karayan Eufrates agingga iti beddeng ti Egipto. Saggaysaennanto ida nga alaen, kas iti pannakailasin ti trigo manipud iti taep.
13: Inton dumteng dayta nga aldaw, mapaguninto ti maysa a trumpeta a pangayab kadagiti amin nga Israelita a naipan idiay Asiria ken Egipto. Agsublidanto nga agdaydayaw iti Apo iti nasantoan a bantayna idiay Jerusalem.