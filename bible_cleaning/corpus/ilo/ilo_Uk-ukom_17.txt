1: Adda idi lalaki nga agnagan Mica nga agnaed iti katurturodan ti Efraim.
2: Iti naminsan, kinunana ken ni inana, Idi natakawanka iti 1,100 a bagi ti pirak, nangngegko nga inlunodmo ti nangtakaw. Siak ti nangala iti pirak ket adtoy nga isublik kadakayo.
: Anakko, kinuna ti inana, bendisionannaka koma ti Apo .
3: Idi maited kenkuana dagiti bagi ti pirak, kinuna ti ina, Tapno maikkat ti lunod kenka, anakko, idatonko daytoy a pirak iti Apo . Agserbinto iti pannakaaramid iti imahen makalupkopan iti pirak. Isublik met la ngarud kenka.
4: Idi maisubli ti kuarta, nangala ti inana iti 200 a bagi ti pirak, ket intedna iti agpampanday. Nangaramid ti agpampanday iti imahen. Kinalupkopanna iti pirak sana inkabil iti balay ni Mica.
5: Adda kabukbukodan ni Mica a lugar a pagdaydayawanna. Nagaramid kadagiti ladawan dagiti didiosen ken maysa nga efod ket dinutokanna ti maysa kadagiti annakna a kas padina.
6: Kadagidi a panawen, awan pay ari iti Israel, isu a nawaya ti tunggal maysa nga agaramid iti kaykayatna.
7: Iti dayta met la a tiempo, adda agtutubo a lalaki a Levita nga agnaed iti Betlehem idiay Juda.
8: Pimmanaw iti Betlehem tapno agsapul iti pagyananna iti sabali a lugar. Bayat ti panagdaliasatna, nakadanon iti balay ni Mica iti katurturodan ti Efraim.
9: Taga-anoka? sinaludsod ni Mica.
: Maysaak a Levita a taga-Betlehem idiay Juda, insungbatna. Agsapsapulak iti mabalinko a pagnaedan.
10: Kinuna ni Mica kenkuana, Agnaedka laengen ditoy, ta sikanto ti mammagbaga kaniak ken padik. Ikkankanto iti sangapulo a bagi ti pirak iti tunggal tawen, agraman arruaten ken taraon.
11: Inawat ti agtutubo ti awis ket imbilang ni Mica a maysa kadagiti annakna.
12: Dinutokan ni Mica a padina ket nagnaed iti balayna.
13: Kinuna ni Mica, Ita, awan duaduak a parang-ayennakto ti Apo ta adda padik a Levita.