1: Imbaga ti Apo a gumatangak iti karamba. Imbilinna a mangikuyogak iti sumagmamano a panglakayen ken sumagmamano a lallakay a papadi.
2: Imbaonnak a mapan iti ruar ti Ruangan ti Harsit nga agturong iti Tanap ti Hinnom ket ipakaammok ti mensahe nga intedna kaniak.
3: Pinaibaga kaniak ti Apo , Denggenyo ti sao ti Apo a Mannakabalin-amin a Dios ti Israel, Dakayo nga ari ti Juda ken dakayo nga agnaed iti Jerusalem, didigraekto daytoy a lugar ket mailabegto ti amin a makangngeg iti daytoy a damag.
4: Aramidek ti kasta, ta tinallikudandak dagiti tattao. Tinulawanda daytoy a lugar babaen iti panagidatagda kadagiti daton kadagiti sabali a diosdagiti dios a dida ammo wenno ammo dagidi kapuonanda wenno dagiti ari ti Juda. Pinagayusda daytoy a lugar iti dara dagiti tattao nga awan basolna.
5: Nangbangonda kadagiti altar a maipaay ken ni didiosen a Baal a pangpuoranda kadagiti annakda a kas sakrifisio. Diak binilin ida a kastoy ti aramidenda; pulos a di simrek iti panunotko.
6: Ngarud, dumtengen ti tiempo a dinton maawagan daytoy a lugar iti Tofet wenno Tanap ti Hinnom. Maawaganton iti Tanap a Pagpartian.
7: Iti daytoy a lugar, lapdakto ti amin a panggep dagiti tattao ti Juda ken Jerusalem. Bay-akto a parmeken ida dagiti kabusorda ket mataydanto iti paggugubatan. Ipakankonto ti bangkayda kadagiti tumatayab ken kadagiti atap nga animal.
8: Idissuorkonto ti nakabutbuteng a pannakadadael iti daytoy a siudad. Makigtot ken masdaawto dagiti lumabas a makakita iti napasamak iti daytoy a lugar.
9: Palawlawanto dagiti kabusor ti siudad ket panggepdanto a patayen dagiti tattaona. Nakabutbutengto ti yeg ti pannakalakub ti siudad agingga nga agkikinnaan dagiti tattao ket kanendanto uray dagiti bukodda nga annak.
10: Imbilin ti Apo a burakek ti karamba iti sangoanan dagiti kinakuyogko
11: ket ibagak kadakuada ti sao ti Apo a Mannakabalin-amin, Warawaraek dagitoy a tattao ken daytoy a siudad ket kas iti pannakaburburak daytoy a karamba, saanton a matarimaan. Agbalinto ti Tofet a pagitaneman agsipud ta awan sabali a lugar a pagitaneman.
12: Ikarik a kastoyto ti aramidek iti daytoy a siudad ken kadagiti umili. Aramidekto a kas iti ili ti Tofet.
13: Agbalinto a narugit dagiti balay iti Jerusalem ken dagiti balay dagiti ari ti Juda. Kinapudnona, agbalinto a narugit a kas iti Tofet dagiti amin a balay a kadagiti atepna, nagpuor dagiti tattao iti insenso para kadagiti bituen ken nagibuyat iti arak a daton kadagiti didiosen.
14: Pimmanawak idiay Tofet kalpasan ti panangipakaammok sadiay ti mensahe ti Apo . Napanak iti Templo ket nagtakderak iti paraanganna. Imbagak kadagiti amin a tattao
15: ti imbilin ti Apo a Mannakabalin-amin a Dios ti Israel: Idissuorko ti amin a didigra nga imbagak nga aramiden iti daytoy a siudad ken kadagiti amin a kabangibangna nga il-ili gapu ta nasukirkayo ket diyo ipangag ti saok.