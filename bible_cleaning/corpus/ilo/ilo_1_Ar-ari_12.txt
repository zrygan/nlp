1: Napan ni Rehoboam idiay Sikem a naguummongan dagiti tattao iti Akin-amianan nga Israel a mangisaad kenkuana nga ari.
2: Adda pay la ni Jeroboam nga anak ni Nebat idiay Egipto; nagkamang sadiay idi panggep a patayen ni Ari Solomon. Idi madamagna ti panagari ni Rehoboam, pimmanaw idiay Egipto ket nagawid iti Israel.
3: Pinaayaban dagiti tribu iti amianan ni Jeroboam ket nagkukuyogda a napan ken ni Ari Rehoboam. Kinunada kenkuana,
4: Naranggas ti panangituray kadakami ni Solomon nga amam ket nadagsen dagiti impaawitna kadakami. No palag-anem dagitoy nga awit ket panam-ayem bassit ti biagmi, napudnokamto nga agserbi kenka.
5: Ikkandak iti tallo nga aldaw a mangadal iti daytoy ket kalpasanna, agsublikayto, kinuna ti ari. Pimmanaw ngarud dagiti tattao.
6: Nakiuman ni Ari Rehoboam kadagiti panglakayen a nagserbi idi a kas mammagbaga ken ni amana a Solomon. Ania ti ibalakadyo nga isungbatko kadagitoy a tattao? sinaludsodna kadakuada.
7: Insungbatda, No kayatmo a nasayaat ti panagserbim kadagitoy a tattao, patgam ti dawatda tapno agserbidanto kenka iti agnanayon.
8: Ngem saan nga impangag ni Rehoboam ti imbalakadda. Napan ketdi nakiuman kadagiti kinaubinganna nga agserserbin kenkuana.
9: Ania ti ibalakadyo nga aramidek? sinaludsodna. Ania ti ibagak kadagiti tattao nga agdawat iti panangpalag-anko iti awitda?
10: Insungbatda, Kastoy ti ibagam kadakuada: Napuspuskol ti kikitko ngem ti siket daydi amak.
11: No nadagsen dagidi impaawit kadakayo daydi amak, nadagdagsen pay ti ipaawitko. Sinaplitnakayo idi ngem ita, latikoenkayo!
12: Kalpasan ti tallo nga aldaw, nagsubli ni Jeroboam ken dagiti Israelita ken ni Ari Rehoboam a kas imbagana kadakuada.
13: Saan nga impangag ti ari ti balakad dagiti panglakayen ket nagubsang ti panagsaona kadagiti tattao,
14: kas imbalakad kenkuana dagiti agtutubo: No nadagsen dagidi impaawit kadakayo daydi amak, nadagdagsen pay ti ipaawitko. Sinaplitnakayo idi ngem ita, latikoenkayo!
15: Pagayatan ni Yahweh a saan nga ipangag ni Rehoboam dagiti tattao tapno matungpal ti karina ken ni Jeroboam nga anak ni Nebat nga imbagana ken ni profeta Ahija.
16: Idi mabigbig dagiti tattao a saan nga ipangag ti ari ida, inyikkisda, Marpuog koma ni David ken ti familiana! Ania kadi ti naipaayda kadatayo? Agawidtayon, tattao ti Israel! Bay-anyo a ni Rehoboam ti makaammo iti bagbagina!
: Nagawid ngarud dagiti Israelita.
17: Dagiti laeng tattao nga agnaed kadagiti siudad iti sakup ti Juda ti inturayan ni Rehoboam.
18: Kalpasanna, imbaon ni Ari Rehoboam ni Adoram a kapatas ti inkapilitan a panagtrabaho a mapan kadagiti Israelita ngem binatobatoda agingga a natay. Gapu iti daytoy, dinardaras ni Ari Rehoboam ti naglugan iti luganna a pakigubat ket naglibas a napan idiay Jerusalem.
19: Manipud idin, kanayonen a busoren dagiti tattao iti akin-amianan a pagarian ti Israel ti panagturay dagiti kaputotan ni David.
20: Idi madamag dagiti Israelita a nagsubli ni Jeroboam manipud idiay Egipto, inawisda iti maysa a taripnong dagiti tattao ket pinagbalinda nga ari ti Israel. Ti laeng tribu ti Juda ti nagtalinaed a napudno kadagiti kaputotan ni David.
21: Idi sumangpet ni Rehoboam idiay Jerusalem, inummongna ti 180,000 a napili a mannakigubat kadagiti tribu ti Juda ken Benjamin. Panggepna ti makigubat tapno maisubli ti panangiturayna kadagiti tribu ti amianan ti Israel.
22: Ngem imbaon ti Dios ni profeta Semaias
23: a mapan ken ni Rehoboam ket ipakaammona kenkuana ken kadagiti amin a tattao kadagiti tribu ti Juda ken Benjamin
24: ti sao ni Yahweh: Diyo rauten dagiti mismo a kakabsatyo nga Israelita. Agawidkayo aminen, ta siak ti akin-aramid iti napasamak.
: Tinungpalda ti bilin ni Yahweh ket nagawidda.
25: Sinarikedkedan ni Jeroboam ti ili ti Sikem iti katurturodan ti Efraim ket nagtaeng sadiay. Kalpasanna, napanna sinarikedkedan ti Penuel.
2627: Kinunana iti nakemna, No saan nga agsardeng dagiti tattaok a mapan idiay Jerusalem tapno agidatagda kadagiti sakrifisio iti Apo iti Templo sadiay, awan duadua nga agsublinto ti panagtalekda iti sigud nga apoda, ni Rehoboam nga ari ti Juda, ket patayendakto.
28: Kalpasan ti panangad-adalna iti daytoy a banag, nangsukog iti dua a sinan-baka a balitok. Kinunana kadagiti tattaona, Dikayon agrigat pay a mapan agdaydayaw idiay Jerusalem. Tattao ti Israel, adtoy dagiti didiosenyo a nangiruar kadakayo idiay Egipto!
29: Inkabilna ti maysa a sinan-baka idiay Betel, ket ti sabali idiay Dan.
30: Ngarud, nagbasol dagiti tattao iti panagdaydayawda idiay Betel ken idiay Dan.
31: Nangbangon pay ni Jeroboam kadagiti pagdaydayawan kadagiti tapaw dagiti turod ket nangdutok kadagiti papadi uray no saanda a nagtaud iti tribu ni Levi.
32: Intuding ni Jeroboam ti maika-15 nga aldaw ti maikawalo a bulan a maramrambakan idiay Juda. Iti altar idiay Betel, nagidatag kadagiti daton a mapuoran kadagiti inaramidna a sinan-baka a balitok. Impanna idiay Betel dagiti papadi nga agserserbi kadagiti lugar a pagdaydayawan nga inaramidna.
33: Iti maika-15 nga aldaw iti maikawalo a bulan, ti aldaw a mismo a pinilina, napan idiay Betel ket nagpuor iti daton iti altar kas pangrambakna iti fiesta nga intudingna nga agpaay kadagiti Israelita.