1: Ti tao a dina ammo ti makilangen iti padana a tao ti la bagina ti pampanunotenna; kontraenna amin a naimbag a pangngeddeng.
2: Awan aniamanna iti maag no maawatanna wenno saan ti maysa a banag; kayatna laeng nga ipakita ti kinalaingna.
3: Agkuyog ti basol ken pannakaibabain. No mapukawmo ti dayawmo, sumukat ti pannakaumsi.
4: Dagiti sao ti tao mabalin a paggubbuayan ti kinasirib; adalem a kas iti taaw ken nalitnaw a kas iti agay-ayus a karayan.
5: Saan a rumbeng nga ayonan ti nakabasol gapu ta no kasta ti maaramid, saanen a maited ti hustisia kadagiti awan basolna.
6: No irugi ti maag ti makisuppiat, isarsarakna la ti pannakakabilna.
7: No agsao ti maag, dadaelenna ti mismo a bagina; dagiti saona ti mangsilo kenkuana.
8: Kasla naimas a taraon ti pammadpadakesmagustoantayo nga ipauneg!
9: Dakes ti nasadut, kas iti tao nga agdaddadael.
10: Mayarig ti Apo iti nalagda a torre a mabalin a kamangan ti nalinteg ket awan ti pakaan-anoanna.
11: Ipagarup dagiti nabaknang a masalaknibanda gapu kadagiti sanikuada, kas iti nangato ken natibker a bakud a mangsalaknib iti siudad.
12: Saan a maraem ti maysa a tao no saan a napakumbaba; ti natangsit a tao agturong iti pannakadadael.
13: Dumngegka sakbay a sumungbatka. No dimo aramiden ti kasta, maibilangka a nengneng ken mangpabpabain.
14: Ti pigsa ti pakinakem ti tao nga agbiag isut' mangpakired kenkuana no masakit; ngem no mapukaw daytoy, mapukawna metten ti kakaisuna a namnamana.
15: Sigagagar ken sisasagana nga agsursuro dagiti masirib a tattao.
16: Tapno nalaka a maam-ammom ti natan-ok a tao, ikkam iti sagut.
17: Kasla pudno ti amin a sao ti umuna a mangikalintegan iti bagina iti pangukoman agingga nga iparang met ti bangir ti kalinteganna.
18: No agdinnarum dagiti maingel a tattao, mabalin a ti nasagradoan a binnunot ti mangibanag iti kasoda.
19: Tulongam ni kabsatmo ket salaknibannakanto a kasla nabileg a bakud ti siudad, ngem no makiapaka kenkuana, dinakanto pastreken iti balayna.
20: Apitemto ti bunga ti amin nga insawangmo.
21: Mabalin a makaited iti biag wenno pakadadaelan ti padam a tao ti saom. Isut' gapuna nga awatem ti ibunga dagiti saom.
22: Mangasawaka ket naimbag a banag ti masarakam; daytoy ti pakakitaan a pinaraburannaka ti Apo .
23: Nadayaw ti panagsao ti napanglaw, ngem ti nabaknang, sumungbat a sigugubsang.
24: Adda tattao nga agpammarang a gayyem, ngem adda gayyem a nadekdekket pay ngem ti kakabsat.