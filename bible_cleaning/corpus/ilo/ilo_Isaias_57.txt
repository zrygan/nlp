1: Matay dagiti naimbag a tattao ket awan ti makaawat wenno mangitaltalek. Ngamin, no matayda, maipanawda tapno mayadayoda iti didigra.
2: Iti ipapatay dagiti nadalus ti biagna, masarakanda ti talna ken inana.
3: Umaykayo ditoy tapno maukomkayo, dakayo a narugit a managbasol! Awan dumayo kadagiti agan-anito, mannakikamalala ken balangkantis a babbai.
4: Siasino ti rabrabakenyo? Dakayo nga ulbod, siasino ti uy-uyawenyo?
5: Agdaydayawkayo kadagiti didiosen ti nalabon nga apit babaen iti panagkakaiddayo iti sirok dagiti nasagradoan a kayoyo. Idatonyo dagiti annakyo ket puoranyo ida kadagiti rukib iti asideg dagiti waig.
6: Mangalakayo sadiay kadagiti nalinis a bato sayo pagdaydayawan a kas didiosen. Agibukbokkayo iti arak a kas daton kadakuada ket yeganyo ida kadagiti daton a makan. Ipagarupyo kadi a maragsakanak kadagitoy nga ar-aramidenyo?
7: Inkayo kadagiti tapaw dagiti bantay tapno agidatagkayo kadagiti daton ken makikaiddakayo sadiay.
8: Ikabilyo dagiti naalas a didiosenyo iti asideg ti ruanganyo. Linipat ken tinallikudandak. Aglamolamokayo ket umulikayo kadagiti dadakkel a katreyo a kaduayo dagiti bayadanyo a makikaidda kadakayo. Ket sadiay, ipapasyo ti kinaderrepyo.
9: Agbangbanglo ken agsapsapokayo iti lana ket inkay agdaydayaw ken ni didiosen a Moloc. Mangibaonkayo kadagiti mapan agsursor iti adayo, uray pay iti lubong dagiti natay, tapno ibirokandakayo kadagiti didiosen a pagdaydayawanyo.
10: Bannogenyo dagiti bagbagiyo nga agbirbirok kadagiti sabali a didiosen ngem dikay agsardeng nga agbirok. Ipagarupyo a dagiti naalas a didiosenyo ti pagtaudan ti pigsayo, isu a pulos a dikay mapaksuyan.
11: Kuna ti Apo , Siasino dagitoy a didiosen a mamagbuteng kadakayo tapno iti kasta, agulbodkayo kaniak ket lipatendak a mamimpinsan? Insardengyo kadin ti panagdaydayawyo kaniak agsipud ta nabayag a nagulimekak?
12: Ipagarupyo a nasayaat ti aramidyo, ngem ibutaktakkonto ti kinadakesyo ket didakayto matulongan dagiti didiosenyo.
13: No umawagkayo iti tulong, paisalakankayo man kadagiti didiosenyo! Itayabto ida ti pul-oy ti angin! Ngem agnaedto iti daga dagiti agtalek kaniak ket agdaydayawdanto kaniak iti Templok.
14: Kuna ti Apo , Bay-anyo nga agsubli kaniak dagiti tattaok. Ikkatenyo dagiti amin a lapped iti pagnaanda! Aramidenyo ti dalan ket isaganayo!
15: Siak ti nangato ken Nasantoan a Dios nga agbiag iti agnanayon. Agnaedak iti nangato ken nasantoan a lugar ngem makipagnaedak met kadagiti tattao a napakumbaba ken nakakaasi, tapno mapasublik ti panagtalek ken namnamada.
16: Siak ti nangted iti biag dagiti tattaok. Saan nga agtultuloy nga usigek ida ket saan met nga agpaut iti agnanayon ti pungtotko kadakuada.
17: Nakapungtotak kadakuada gapu iti basol ken agumda, isu a dinusak ken binaybay-ak ida. Ngem nasukirda ket napanda iti kinaykayatda a papanan.
18: Nakitak dagiti aramidda ngem paimbagekto ida. Idalan ken tulongakto ida ket liwliwaekto dagiti agladladingit.
19: Ikkak ti kappia iti amin, asideg man wenno adayo ti yanda. Paimbagekto dagiti tattaok.
20: Ngem mayarig dagiti managdakdakes iti nadawel a taaw a di agsardeng ti panagdalluyonna, ket mangyeg iti rugit ken pitak.
21: Awan ti talna kadagiti managdakdakes, kuna ti Apo .