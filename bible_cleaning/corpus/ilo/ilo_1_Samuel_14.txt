1: Iti maysa nga aldaw, kinuna ni Jonatan iti agtutubo a para-awit kadagiti armasna, Umayka, ta inta iti kampo dagiti Filisteo idiay bangir. Ngem saan nga imbaga ni Jonatan ken ni tatangna ti papananna.
2: Adda ti kampo ni Saul iti sirok ti kayo a granada idiay Migron a saan unay nga adayo idiay Gabaa. Agarup nga 600 a tattao ti kaduana.
3: Ni Ahija a padi nga anak ni Ahitob ti mangaw-awit iti efod. Agkabsat da Ahitob ken Icabod nga annak ni Finees ken appoko ni Eli a padi ni Yahweh idiay Silo. Saan nga ammo dagiti soldado a pimmanaw ni Jonatan.
4: Iti agsumbangir ti Bessang ti Micmas, adda dua a dadakkel ken natadem a bato a masapul a lasaten da Jonatan iti ipapanda iti kampo dagiti Filisteo. Maaw-awagan iti Boses ti maysa kadagitoy a bato ket Sene met ti sabali.
5: Maysa ti adda iti amianan a bangir ti bessang a sumango iti Micmas. Adda iti abagatan a bangir ti sabali a bato a sumango met iti Geba.
6: Bumallasiwta a mapan kadagita saan a nakugit a Filisteo, kinuna ni Jonatan iti agtutubo. Nalabit a tulongannata ti Apo . No tulongannata, awan ti makalapped kenkuana a mangted kadatayo iti balligi, uray no bassittayo.
7: Aramidem ti aniaman a kayatmo, insungbat ti agtutubo. Sitatallugodak a sumurot kenka.
8: Ala wen, kinuna ni Jonatan. Bumallasiwta ket agpakitata kadagiti Filisteo.
9: No ibagada nga urayenta ida, agtalinaedta iti yanta.
10: Ngem no ibagada a mapanta iti yanda, mapanta ta daytanto ti pagilasinan nga inteden ti Apo ti balligi ket naparmekdan.
11: Nagpakitada ngarud kadagiti Filisteo. Kinuna dagiti Filisteo, Kitaenyo! Adda sumagmamano a Hebreo a rimmuar kadagiti abut a paglemlemmenganda!
12: Ket impukkawda ken ni Jonatan ken ti agtutubo, Umaykay ditoy ta adda ibagami kadakayo!
: Surotennak, kinuna ni Jonatan iti agtutubo. Naparmekdan, ta inteden ti Apo ti balligi iti Israel.
13: Kimmalay-at ni Jonatan ket simmurot kenkuana ti agtutubo. Dinarup ni Jonatan dagiti Filisteo. Mapadso ti tunggal karangetna ket ituloy met a patayen ti agtutubo.
14: Iti dayta umuna a panagpapatay, inuloyan ni Jonatan ken ti agtutubo ti agarup 20 a lallaki iti nagrarangetanda nga aglawa iti agarup 50 a metro kuadrado.
15: Nakigtot dagiti amin a Filisteo iti away. Nagpigerger iti buteng dagiti kameng ti bunggoy a para-raut ken dagiti soldado iti kampo. Nagkintayeg ti daga ket nagsaknap ti panagbuteng.
16: Nakita dagiti soldado ni Saul nga agwanwanawan idiay Geba iti sakup ti Benjamin a nawarawaran dagiti Filisteo ket dida ammo ti turturongenda.
17: Isut' gapuna a kinuna ni Saul kadagiti buyotna, Bilangenyo dagiti mannakigubat ket ammoenyo no sinno ti awan.
: Nagtungpalda ket nasarakanda nga awan ni Jonatan ken ti agtutubo a para-awit kadagiti igamna.
18: Kinuna ni Saul ken ni Ahija a padi, Yegmo ditoy ti nasantoan nga efod. Iti dayta met la nga aldaw, aw-awiten ni Ahija ti lakasa iti sangoanan dagiti Israelita.
19: Bayat ti pannakisao ni Saul iti padi, immad-adda ti riribuk iti kampo dagiti Filisteo, isut' gapuna a kinunana kenkuana, Awanen ti tiempo ti pannakiuman iti Apo !
20: Nagsagana ni Saul ken dagiti tattaona tapno makirangetda kadagiti Filisteo. Gapu ta kasta unayen ti pannakariribuk dagiti Filisteo, isudan a mismo ti aggugubat.
21: Immalsa dagiti Hebreo a kadua dagiti Filisteo ken kimmuyog idi kadakuada a napan iti kampo ket timmiponda kadagiti Israelita nga impanguloan da Saul ken Jonatan.
22: Nadamag met dagiti dadduma nga Israelita nga aglemlemmeng kadagiti turod ti Efraim nga agtatarayen dagiti Filisteo. Timmiponda met ket dinarupda dagiti Filisteo.
23: Dimmanon ti gubat iti labes ti Bet-aven. Iti dayta nga aldaw, insalakan ni Yahweh ti Israel.
24: Iti dayta nga aldaw, agkakapsut dagiti Israelita gapu iti bisinda. Adda ngamin bilin nga impaulog ken sinapataan ni Saul a mailunod ti siasinoman kadakuada a mangan iti dayta nga aldaw sakbay a balsenna dagiti kabusorna. Isut' gapuna a pulos nga awan ti nangan iti dayta nga aldaw.
25: Dimtengda amin iti maysa a kabakiran nga aglablabonan iti diro.
26: Adu ti diro iti dayta a disso, ngem awan ti nangan kadakuada agsipud ta mabutengda iti lunod ni Saul.
27: Nupay kasta, saan nga ammo ni Jonatan ti pangta ni tatangna a mailunod dagiti tattao. Inggaw-atna ti kayo nga iggemna; intanebna iti diro ket nangan. Simmayaat a dagus ti rikna ni Jonatan.
28: Ngem kinuna ti maysa kadagiti tattao, Agkakapsutkami amin gapu iti bisinmi, ngem impangtanakami ni tatangmo idi kinunana, Mailunod ti siasinoman a mangan ita nga aldaw.
29: Nakaaramid ni tatang iti nakaal-alliaw a banag kadagiti tattaotayo, insungbat ni Jonatan. Kitaenyo, simmayaat ti riknak gapu ta nanganak iti diro!
30: Maysa pay, saan aya a nasaysayaat koma ti napasamak ita nga aldaw no nangan dagiti tattaotayo kadagiti taraon a sinamsamda kadagiti kabusor? Panunotenyo no mano pay koma a Filisteo ti napapatayda!
31: Iti dayta nga aldaw, pinarmek dagiti Israelita dagiti Filisteo; nagrarangetda manipud Micmas agingga idiay Aijalon. Agkakapsuten dagiti Israelita gapu iti bisin,
32: isut' gapuna a dinagdagusda ti nagtiliw kadagiti animal dagiti kabusor. Nagpartida kadagiti karnero, baka, urbon ti baka, ket gapu iti bisinda, saandan nga inikkat ti darada sakbay a kinnanda.
33: Naibaga ken ni Saul, Kitaem, agbasbasol dagiti tattao iti Apo iti pannanganda iti karne nga adda pay laeng darana.
: Mangliliputkayo! inyikkis ni Saul. Mangitulidkayo iti dakkel a bato ditoy yanko.
34: Kalpasanna, imbilinna, Ibagayo kadagiti tattao a yegda ditoy dagiti baka ken karneroda. Ditoy ti pagpartian ken pangananda tapno dida agbasol iti Apo gapu iti pannanganda iti karne nga adda pay la darana.
: Iti dayta a rabii, inyegda amin a bakada ket pinartida sadiay.
35: Nangbangon ni Saul iti maysa nga altar a maipaay ken ni Yahweh. Daytoy ti umuna nga altar a binangonna.
36: Kinuna ni Saul kadagiti tattaona, Ita a rabii, rautentayo dagiti Filisteo ket agsamsamtayo agingga iti parbangon. Patayentayo amin ida.
: Aramidem ti ammom a kasayaatan, insungbatda. Ngem kinuna ti padi, Makiumantayo pay nga umuna iti Dios.
37: Sinaludsod ngarud ni Saul iti Dios, Rautek kadi dagiti Filisteo? Pagballigiennakami kadi?
: Ngem saan a simmungbat ti Dios iti dayta nga aldaw.
38: Kinuna ni Saul kadagiti pangulo dagiti tattao, Umaykay ditoy ta usigentayo no ania ti basol a naaramid ita nga aldaw.
39: Ikarik iti nagan ti Apo a mangisalakan iti Israel, a mapapatay ti siasinoman a matakuatan a nagbasol, uray ni Jonatan nga anakko.
: Ngem awan ti uray maysa a nagtagari.
40: Kinuna ni Saul kadakuada, Agtakderkay amin sadiay ket agtakderkami met ken Jonatan ditoy.
: Aramidem ti ammom a naimbag, insungbatda.
41: Kinuna ni Saul ken ni Yahweh a Dios ti Israel, O Apo , apay a dinak sinungbatan ita nga aldaw. Apo a Dios ti Israel, sungbatannak koma babaen kadagiti nasagradoan a bato. No ni Jonatan ti nakabasol wenno siak, sungbatannak babaen ti Urim. Ngem no dagiti tattaom nga Israelita ti nagbasol, sumungbatka babaen iti Tummim.
: Rimmuar ti nagan da Jonatan ken Saul; awan ti masapul a sungbatan dagiti tattao.
42: Kinuna ni Saul, Ikeddengmo no siasino kadakami ken ni Jonatan ti nagbasol.
: Rimmuar ti nagan ni Jonatan.
43: Ket sinaludsod ni Saul ken ni Jonatan, Ania ngamin ti inaramidmo?
: Nanganak iti sangkabassit a diro, insungbat ni Jonatan. Adtoyak, sisasaganaak a matay.
44: Kinuna ni Saul kenkuana, Aramiden ti Dios ti rumbeng kenka, kasta met kaniak. Masapul a mapapatayka, Jonatan.
45: Ngem kinuna dagiti tattao ken ni Saul, Rumbeng kadi a mapapatay ni Jonatan a nanggun-od iti daytoy naindaklan a balligi ti Israel? Saan! Ikarimi iti nagan ti sibibiag nga Apo a saan a maan-ano ti uray maysa la a buok ni Jonatan. Ti inaramidna ita nga aldaw, naaramid babaen ti tulong ti Dios.
: Saan ngarud nga impalubos dagiti tattao a mapapatay ni Jonatan.
46: Insardeng ni Saul ti panangsunsonna kadagiti Filisteo, ket nagsubli dagiti Filisteo iti bukodda a daga.
47: Kalpasan ti pannakaisaad ni Saul nga ari ti Israel, ginubatna ti amin a kabusorna iti amin a lugar: dagiti Moabita, Edomita ken Ammonita, dagiti ari ti Soba ken dagiti Filisteo. Nagballigi iti sadinoman a disso a nakirangetanna.
48: Simamaingel a nakigubat, ket pinarmekna pay dagiti tattao ti Amalec. Insalakanna dagiti Israelita tunggal marautda.
49: Da Jonatan, Isvi ken Malkisua dagiti lallaki nga annak ni Saul. Ni Merab ti inauna nga anakna a babai ket ni Mical ti inaudi.
50: Ni Ahinoam nga anak ni Ahimaaz ti asawana. Ni Abner a kasinsinna nga anak ni ulitegna a Ner ti pangulo ti armadana.
51: Annak ni Abiel ni Kis nga ama ni Saul ken ni Ner nga ama ni Abner.
52: Sipipinget a nakigubat ni Saul kadagiti Filisteo iti unos ti panagbiagna. No adda idi masarakanna a lalaki a napigsa wenno natured, pagkamengenna iti armadana.