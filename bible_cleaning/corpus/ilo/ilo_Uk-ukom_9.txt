1: Napan ni Abimelec nga anak ni Jerubbaal idiay Sikem a pagnaedan dagiti amin a kakabagian ni inana. Imbagana kadakuada
2: a saludsodenda kadagiti taga-Sikem, Ania ti kaykayatyo? Iturayannakayo dagiti amin a 70 a lallaki nga annak ni Gideon wenno maysa laeng a tao? Laglagipenyo a nagtaudak iti lasag ken darayo.
3: Nakisao dagiti kabagian ni inana kadagiti taga-Sikem maipapan iti daytoy. Iti kasta, inkeddengda a suroten ni Abimelec agsipud ta kabagianda.
4: Inikkanda iti 70 a bagi ti pirak a naggapu iti templo ni Baal-berit. Daytoy ti intangdan ni Abimelec kadagiti nadamsak a lallaki a simmurot kenkuana.
5: Napan iti balay ni amana idiay Ofra ket iti rabaw ti maysa a bato, pinatayna dagiti kakabsatna nga annak ni Gideon, malaksid ken ni Jotam nga inaudi ta nakapaglemmeng.
6: Kalpasanna, naguummong dagiti amin a taga-Sikem ken Betmillo sada napan iti ayan ti kayo iti lugo idiay Sikem ket insaadda ni Abimelec nga arida.
7: Idi nadamag ni Jotam daytoy, napan nagtakder iti tapaw ti bantay Gerizim ket impukkawna, Kakabsatko a taga-Sikem, denggendak tapno ipangagnakayo ti Dios!
8: Idi un-unana a panawen, nagsasarita dagiti kayo tapno pumilida iti arida. Kinunada iti olibo, Sika ti mangituray kadakami.
9: Insungbat ti olibo, No iturayankayo, kasapulan nga isardengkon ti agparnuay iti lana a mausar a pammadayaw kadagiti didiosen ken kadagiti tattao.
10: Umayka ta sika ti agbalin nga arimi, kinunada met iti kayo ti igos.
11: Ngem insungbat ti igos, Tapno maiturayankayo, kasapulan nga isardengkon ti agbunga iti nasam-it.
12: Iti kasta, kinuna dagiti kayo iti ubas, Umayka ta iturayannakami.
13: Ngem insungbat ti ubas, Tapno maiturayankayo, kasapulan nga isardengkon ti agparnuay iti arakko a mangparagsak kadagiti didiosen ken iti tao.
14: Kinunada ngarud iti sisiitan a kayo, Umayka ta sika ti agbalin nga arimi.
15: Simmungbat ti sisiitan a mula, No pudno a kayatdak nga agbalin nga ariyo, umaykayo ngarud aglinong kaniak. No madikayo, rummuar ti apuy kadagiti sisiitan a sangak ket puoranna ti sedro ti Libano.
16: Ita, kinuna ni Jotam, napudno ken nalinteg kadi met laeng ti panggepyo a namagbalin ken ni Abimelec nga ariyo? Nainkalintegan kadi met laeng ti ar-aramidenyo ken ni Gideon ken ti familiana?
17: Laglagipenyo a nakigubat idi ni amak gapu kadakayo. Impustana ti biagna tapno isalakannakayo kadagiti Midianita.
18: Ngem ita, binusoryo ti familiana. Pinatayyo iti rabaw ti maysa a bato dagiti 70 nga annakna ket gapu ta kabagianyo ni Abimelec nga anakna iti babai a tagabuna, insaadyo nga ari iti Sikem.
19: Ita ngarud, no nadayaw ken nainkalintegan ti inaramidyo ken ni Gideon ken iti familiana, makipagragsakkayo ken ni Abimelec ket isu makipagragsak met kadakayo.
20: Ngem no saan, rummuar koma ti apuy ken ni Abimelec ket puoranna dagiti taga-Sikem ken dagiti taga-Betmillo. Rummuar koma met ti apuy kadagiti taga-Sikem ken kadagiti taga-Betmillo ket puoranna ni Abimelec.
21: Kalpasanna, naglibas ni Jotam ket napan naglemmeng idiay Beer agsipud ta mabuteng ken ni Abimelec a kabsatna.
22: Kalpasan ti tallo a tawen a panangituray ni Abimelec iti Israel,
23: nangibaon ti Dios iti dakes nga espiritu a nangdadael iti panaglangen da Abimelec ken dagiti taga-Sikem. Iti kasta, binusorda ni Abimelec.
24: Naaramid daytoy tapno mabales da Abimelec ken dagiti lallaki a taga-Sikem a nangsugsog kenkuana a mangpapatay kadagiti 70 nga annak ni Gideon.
25: Nangibaon dagiti taga-Sikem kadagiti lallaki iti tapaw ti bantay tapno sanebenda ni Abimelec. Inarangda dagiti amin a tattao a lumabas sadiay. Nadamag ni Abimelec daytoy.
26: Napan idiay Sikem ni Gaal nga anak ni Ebed ken dagiti kakabsatna ket nagtalek kenkuana dagiti taga-sadiay.
27: Simrekda kadagiti kaubasanda sada nagburas iti ubas nga inaramidda nga arak. Nagrarambakda, napanda iti templo ti diosda, ket sadiay, nagkakaan ken nagiinumda bayat ti pananglalaisda ken ni Abimelec.
28: Kinuna ni Gaal, Ania ti katataotayo a taga-Sikem? Apay nga agserbitayo ken ni Abimelec? Siasino aya ni Abimelec? Saan kadi nga anak laeng ni Gideon? Ket uray ni Zebul agtulnog kenkuana! Ngem apay nga agserbitayo ken ni Abimelec? Diyo ibabain ni Hamor a nagtaudan ti kaputotanyo!
29: No siak la koma ti mangituray kadakayo, ikkatek ni Abimelec. Ibagak ken ni Abimelec, Papigsaem ti armadam ket rummuarka a makigubat!
30: Nakapungtot ni Zebul nga agturay iti siudad idi nangngegna ti sinao ni Gaal.
31: Nangibaon iti mapan ken ni Abimelec nga adda idiay Aruma ket kinunana, Adda ditoy Sikem ni Gaal ken dagiti kakabsatna ket saandaka a pastreken iti siudad.
32: Inton rabii, ikuyogmo dagiti tattaom, ket aglemmengkayo kadagiti taltalon.
33: Inton bigat, sapaenyo ti bumangon ket kellaatenyo a rauten ti siudad. No makiranget ni Gaal ken dagiti tattaona, dangramto ida iti amin a kabaelam.
34: Inayaban ngarud ni Abimelec dagiti tattaona. Rimmuarda iti rabii ket naglemmengda iti ruar ti Sikem. Nabingbingayda iti uppat a grupo.
35: Rimmuar ni Gaal ket napan nagtakder iti ruangan ti siudad. Idi makita ni Abimelec ken dagiti tattaona, rimmuarda met iti naglemmenganda.
36: Nakita ni Gaal ida, ket kinunana ken ni Zebul, Kitaem, adda tattao a sumalsalog manipud iti tapaw dagiti bantay.
: Simmungbat ni Zebul, Saan a tattao dagita; anniniwan laeng ti bantay.
37: Kinuna manen ni Gaal, Kitaem, adda tattao a sumalsalog iti bessang ket maysa a grupo ti magmagna iti dalan nga aggapu iti kayo ti lugo dagiti mammadles.
38: Kinuna ni Zebul kenkuana, Ayanna itan ti kinapangasmo? Dimo met kadi sinaludsod no siasino ni Abimelec, ta agserbikami kenkuana? Adtoyen dagiti tattao a linalaismo. Rummuarkan ta makirangetka kadakuada.
39: Iti kasta, impanguloan ni Gaal dagiti taga-Sikem ket nakirupakda ken ni Abimelec.
40: Ngem kinamat ni Abimelec ni Gaal ket kapilitan a naglibas. Adu dagiti nasugatan agingga iti pagserkan ti ruangan.
41: Nagsubli ni Abimelec idiay Aruma. Pinagtalaw ni Zebul ni Gaal ken dagiti kakabsatna, isu a didan nagnaed idiay Sikem.
42: Iti sumuno nga aldaw, naammoan ni Abimelec a panggep dagiti taga-Sikem ti mapan iti away.
43: Inummongna dagiti tattaona, biningayna ida iti tallo a bunggoy sada naglemmeng iti away. Idi makitana dagiti tattao a rummuar iti siudad, rimmuar met iti naglemmenganna ket pinatayna ida.
44: Nagdardaras met a napan ti bunggoy ni Abimelec iti ruangan ti siudad tapno guardiaanda. Dagiti met dua a grupo, dinarupda dagiti tattao nga adda iti away ket pinatayda amin ida.
45: Nagmalmalem ti dangadang. Nagballigi ni Abimelec a nangparmek iti siudad. Pinatayna dagiti tattao, rinebbekna ti siudad sana ginaburan iti asin.
46: Idi nadamag dagiti lallaki a pangulo ti sarikedked ti Sikem, napanda nagpakni iti torre ti templo ni Baal-berit.
47: Napakaammoan ni Abimelec a naguurnongda sadiay,
48: isu a simmang-atda kadagiti tattaona iti Bantay Zalmon. Nangala ni Abimelec iti wasay, pimmukan iti sanga ti kayo sana binaklay. Imbilinna kadagiti tattaona a darasenda a tuladen ti inaramidna.
49: Nagpukan met ti tunggal maysa iti sanga ket simmurotda ken ni Abimelec. Inggabsuonda dagiti sanga iti puon ti torre sada pinasgedan. Natay amin dagiti adda iti uneg ti torreagarup 1,000 a lallaki ken babbai.
50: Kalpasanna, napan ni Abimelec idiay Tebes. Linakubda ti Tebes ket sinakupda.
51: Adda nalagda a torre sadiay a napan nagkamangan dagiti amin a lallaki ken babbai iti siudad agraman dagiti panguloda. Binalunetanda ti ruangan ket napanda iti tuktok ti torre.
52: Idi dumteng ni Abimelec sadiay napan iti ruangan tapno puoranna ti torre.
53: Ngem adda babai a nangitupak iti gilingan a bato iti ulo ni Abimelec ket nabuong ti ulona.
54: Inayaban a dagus ni Abimelec ti lalaki nga agtutubo a para-iggem iti igamna ket kinunana kenkuana, Asutem ta kampilanmo ket patayennak, ta diak kayat a masasaonto a pinataynak ti maysa a babai.
: Iti kasta, dinuyokna ni Abimelec. Natay ni Abimelec.
55: Idi makita dagiti Israelita a natayen ni Abimelec, nagawidda amin.
56: Kasta ti panangbales ti Dios ken ni Abimelec gapu iti dakes nga inaramidna ken ni amana idi pinatayna dagiti 70 kakabsatna.
57: Pinagsagaba met ti Dios dagiti taga-Sikem gapu iti dakes nga inaramidda, kas kinuna ni Jotam nga anak ni Gideon idi inlunodna ida.