1: O Dios, rinaut dagiti
: pagano ti daga dagiti tattaom.
: Tinulawanda ti nasantoan a Templom.
: Ket rinebbekda ti Jerusalem.
2: Impakanda ti bangkay
: dagiti tattaom kadagiti tumatayab,
: ken ti bangkay dagiti adipenmo kadagiti animal nga atap.
3: Pinagayusda ti dara dagiti tattao iti Jerusalem;
: iti entero a Jerusalem kasla danum a nagayus ti dara
: ket awan natda a mangitabon kadakuada.
4: Nagbalinkami nga ang-angaw kadagiti nasion iti likmutmi,
: katkatawaan ken um-umsiendakami.
5: Agnanayon kadi, O Apo , ti ungetmo kadakami;
: kasla apuy a simged ti pungtotmo, saan kadin a maiddep?
6: Idissuormo ti pungtotmo kadagiti nasion a pagano,
: dida agdaydayaw kenka, dida umawag iti naganmo.
7: Ngamin, pinapatayda dagiti tattaom;
: dinadaelda ti pagiliam ket naglangalang.
8: Dinakam kadi dusaen
: gapu iti basol dagiti kapuonanmi.
: Darasem ti umay ket kaasiannakami
: ta napukawmi aminen a namnamami.
9: Tulongannakam, O Dios ket isalakannakami;
: ispalennakami ket pakawanem dagiti basbasolmi
: tapno ti dayawmo maitandudo.
10: Amangan ketdi no kuna dagiti pagilian,
: Sadino ti ayan ti Diosda?
: Kayatmi a makita ti panangdusam kadakuada
: gapu iti pannakapapatay dagiti adipenmo.
11: Denggem ti asug dagiti balud,
: ket wayawayaam dagiti naikeddeng a matay
: babaen iti bilegmo a naindaklan.
12: O Apo, balsem dagiti pagilian;
: dusaem ida iti mamimpito gapu iti amin a panangumsida kenka.
13: Dakami a tattaom, dakami a karnero iti arbanmo,
: agnanayon nga agyamankamto kenka,
: ket idaydayawdakanto iti amin a tiempo.