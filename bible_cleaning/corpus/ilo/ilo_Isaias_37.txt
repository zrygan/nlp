1: Apaman a naammoan ni Ari Hezekias ti impadamag dagiti ofisialesna, rinay-abna ti pagan-anayna gapu iti ladingitna. Nagkawes iti nakersang a lupot sa napan iti Templo ni Yahweh.
2: Binaonna ni Eliakim a mayordomo, ni Sebna a sekretario ken dagiti lallakay a papadi a mapan ken ni profeta Isaias nga anak ni Amoz. Nakakawesda met iti nakersang a lupot.
3: Daytoy ti pinaibaga ti ari ken ni Isaias: Aldaw a panagsagaba ita. Madusdusa ken maibabaintayo. Kaslatay iti babai a dandani agpasngay ngem nakapsut unayen.
4: Imbaon ti emperador ti Asiria ti kangatoan nga ofisialna a nanglais iti sibibiag a Dios. Sapay koma ta mangngeg ti Apo a Diosmo dagitoy a panglais ket dusaenna dagiti nagsao. Ngarud, ikararagam dagiti makalasat a tattaotayo.
5: Idi maawat ni Isaias ti pakaammo ni Ari Hezekias,
6: kastoy ti pinaibagana iti ari: Kuna ti Apo a dika agdanag kadagiti panglalais kenka dagiti taga-Asiria.
7: Pataudento ti Apo ti maysa a damag a panggapuan ti emperador nga agsubli iti bukodna a pagilian ket papapataynanto sadiay.
8: Nadamag ti ofisial a taga-Asiria a pimmanaw ti emperador idiay Lakis ket gubgubatenna ti kabangibang a siudad ti Libna. Iti kasta, napan sadiay tapno makiuman kenkuana.
9: Nadamag dagiti taga-Asiria a rauten ida ti armada ti Egipto nga impanguloan ni Tirhaka nga ari ti Etiopia. Idi maammoan daytoy ti emperador, nagsurat ken ni Hezekias nga ari
10: ti Juda. Kinunana: Imbaga kenka ti Dios a pagtaltalkam a dikanto matnag iti pannakabalinko. Ngem saanka koma a maallilaw.
11: Awan duadua a nadamagmon ti aramiden ti emperador ti Asiria iti aniaman a pagilian nga ikeddengna a dadaelen. Ipagarupmo kadi a makalisika?
12: Dinadael dagidi kapuonak dagiti siudad ti Gozan, Haran, ken Resef. Pinapatayda met dagiti tattao ti Beteden a nagnaed idiay Telasar. Awan kadagiti didiosenda ti nakaisalakan kadakuada.
13: Sadino ti ayan ti ari ti Hamat, ti ari ti Arpad, ti ari ti Sefarvaim, ti ari ti Hena ken ti ari ti Ivva?
14: Inawat ni Hezekias ti surat nga inted dagiti naibaon ket binasana. Kalpasanna, napan iti Templo sana inkabil ti surat iti imatang ni Yahweh.
15: Inkararagna
16: O Apo a Mannakabalin-amin a Dios ti Israel, sika a nakatugaw iti ngatoen dagiti kerubim, sika laeng ti Dios a mangituray iti amin a pagarian ditoy lubong. Pinarsuam ti langit ken ti daga.
17: Dumngegka ngarud, O Apo , ket kitaem ti mapaspasamak kadakami. Denggem ti amin a sao ni Senakerib a pangumsi kenka, sika a sibibiag a Dios.
18: Ammomi amin, O Apo , nga adu a nasion ti dinadael dagiti emperador ti Asiria ket pinaglangalangda dagiti dagada.
19: Pinuoranda dagiti didiosen dagita a nasionsaanda a pudno a dios no di ket kayo ken bato laeng a ladawan nga aramid ti tao.
20: Ita, O Apo a Diosmi, ispalennakami kadagiti taga-Asiria tapno maammoan dagiti amin a pagilian ditoy lubong a siksika ti Dios.
21: Impakaammo ni Isaias ken ni Ari Hezekias a kas sungbat ti kararag ti ari,
22: kinuna ni Yahweh, Senakerib, katawaannaka ti siudad ti Jerusalem ket pagang-angawannaka.
23: Siasino ti ipagarupmo a linalais ken inum-umsim? Awan ti panagraemmo kaniak, siak a Nasantoan a Dios ti Israel.
24: Imbaonmo dagiti adipenmo tapno ipalangguadda kaniak nga inaramatmo dagiti luganmo a pakigubat a pinangparmek kadagiti kangatoan a bantay ti Libano. Impangpangasmo a pinukanmo sadiay dagiti katayagan a sedro ken dagiti kapintasan a parwa ket kunam a nadanonmo ti kasamekan a paset dagiti bakir.
25: Impalangguadmo a nagkalika kadagiti bubon ket imminumka iti danum dagiti ganggannaet a daga. Imbagam a binaddebaddek dagiti soldadom ti Karayan Nile agingga a nagmaga.
26: Dimo aya nadamag a nabayagen a naplanok dagitoy? Ita, tinungpalkon. Intedko kenka ti pannakabalin a mangdadael kadagiti nasarikedkedan a siudad agingga a nagbalinda a gabgabsuon dagiti maburburak a batbato.
27: Awan gaway dagiti tattao nga agnaed sadiay. Nakigtot ken nailabegda. Kasdala iti mula iti talon wenno ruot nga agtubtubo iti tuktok ti balay a basnotan ti dumardarang nga angin-daya.
28: Ngem ammok ti amin maipapan kenka. Ammok ti aramidem ken papanam. Ammok ti gumilgil-ayab a pungtotmo kaniak.
29: Nangngegko ti maipapan iti dayta a pungtot ken kinatangsitmo. Ita, taldenganka ket busalanka saka isubli iti naggapuam. Ipagnaka iti isu met la dalan a nagnaam nga immay.
30: Kalpasanna, kinuna ni Isaias ken ni Ari Hezekias, Daytoy ti pagilasinan iti mapasamakto: Ita ken iti sumaruno a tawen, dagitinto la maapit kadagiti balang a trigo ti kanem. Ngem iti maikatlo a tawen, mabalinmonton ti agmula ken agapit iti trigo ken agmula iti ubas ken mangan kadagiti bungana.
31: Rumang-ayto dagiti nakalasat iti nasion ti Juda. Mayarigdanto iti mula nga umuneg ti ramutna ket adunto ti bungana.
32: Addanto tattao a makalasat idiay Jerusalem ken iti Bantay Sion, agsipud ta inkeddeng ti Apo a Mannakabalin-amin a mapasamak daytoy.
33: Kastoy ti kinuna ti Apo maipapan iti emperador ti Asiria, Saanto a sumrek iti daytoy a siudad wenno mangibiat iti uray maysa a pana iti irarautna. Awanto ti soldado a nakaiggem iti kalasag ti umasideg iti Jerusalem ket awanto ti patakder a mabangon a panglakub iti siudad.
34: Agsublinto iti naggapuanna ket magnanto iti isu met laeng a dalan a nagnaanna nga immay a saan a bimmaddek iti daytoy a siudad. Siak, ni Yahweh, ti agsasao.
35: Salaknibak daytoy a siudad ket isalakanko gapu iti dayawko ken gapu iti karik ken ni David nga adipenko.
36: Napan ti anghel ni Yahweh iti kampo dagiti taga-Asiria ket pinatayna ti 185,000 a mannakigubat. Iti parbangon iti sumuno nga aldaw, napasagda amin sadiay!
37: Pimmanaw ni Senakerib nga emperador ti Asiria ket nagsubli idiay Nineve.
38: Iti maysa nga aldaw, idi agdaydayaw ni Senakerib iti templo ni Nisroc a didiosenna, pinatay ti dua kadagiti annakna, da Adramelec ken Sarezer, sada naglibas a napan iti daga ti Ararat. Ni Esarhadon a maysa kadagiti annakna ti simmukat kenkuana nga emperador.