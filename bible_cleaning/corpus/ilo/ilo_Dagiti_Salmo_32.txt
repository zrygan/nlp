1: Nagasat ti tao a napakawan dagiti basolna
: ken napunas dagiti salungasingna.
2: Nagasat ti tao nga awan ti ipabasol ni Yahweh kenkuana,
: ket awan kinasikap a masarakan iti pusona.
3: Idi diak impudno dagiti basbasolko,
: nautoyanak iti agmalmalem a panagas-asugko.
4: Aldaw ken rabii a dinusdusanak;
: napukaw a namimpinsan ti pigsak,
: kas panagpukaw ti linnaaw iti kalgaw.
5: Impudnok kenka dagiti basolko;
: diak inlimed dagiti labsingko.
: Inkeddengko nga ipudno kenka dagiti basbasolko, kinunak,
: ket pinakawanmo dagiti amin a salungasingko.
6: Ngarud, dagiti nalinteg a tattao,
: agkararagda koma kenka iti tiempo ti karigatna;
: no umay ti dakkel a layus ti riribuk, dinto dumanon kadakuada.
7: Sika ti pagkamangak;
: iti riribuk, salaknibannak.
: Ipigsak nga ikanta ti panangisalakanmo
: agsipud ta addaak iti panangaywanmo.
8: Kuna ni Yahweh, Idalanka iti rumbeng a pagnaam;
: isuroka ken inka balakadan.
9: Dika agbalin a nengneng a kas iti kabalio wenno mulo,
: a maikkan iti rienda tapno maiturong ti tao.
10: Dagiti nadangkes adu ti sagsagabaenda,
: ngem dagiti agtalek iti Apo ,
: sallukoban ti di agbalbaliw nga ayatna.
11: Dakayo a nalinteg a tattao, agrag-okayo iti Apo !
: Wen, agragsakkayo gapu iti inaramidna!
: Agriawkayo iti ragsak,
: dakay amin a naimbag ti panagpuspusona.