1: No makilanglangka iti natan-ok a tao, dimo liplipatan ti kinasiasinona.
2: No nalaingka a mangan, timbengem ti pannanganmo.
3: Dimo aguman dagiti naimas a taraon nga ipasangona, ta mabalin nga al-allilawennaka.
4: Agpanunotka a nalaing ket dimo bannogen ta bagim iti tarigagaymo a bumaknang.
5: Mabalin a mapukaw ti kuartam iti apagdarikmat a kasla ketdin naaddaan iti payak ket tumayab a kasla agila.
6: Dika makilanglang iti nakirmet a tao wenno aguman dagiti naimas a taraon nga idasarna.
7: Mangalaka pay, kunana ngem aginkukuna laeng. No ania ti pampanunotenna, isu ti pudno a kinataona.
8: Isarruamto ti kinnanmo ket awanto ti serserbi ti panagpatiray-okmo.
9: Dika agsao iti nainsiriban iti maysa a maag, ta dina ammo nga ipateg ti sao.
10: Dimo yalis ti daan a mohon ti daga wenno sakupen ti talon a kukua dagiti ulila.
11: Ti Apo ti napigsa a mangikaluya kadakuada ket isunto ti mangirupir iti kalinteganda a maibusor kenka.
12: Ipasnekmo ti dumngeg iti sursuro ken tagikuaem ti pudno nga adal.
13: Dika bumdeng a mangdisiplina iti ubing. Saanna nga ipatay ti panangbautmo kenkuana.
14: Kinapudnona, mabalin a daytoy ti pakaisalakanan ti biagna.
15: Anakko, no agbalinka a masirib, maragsakanakto la unay.
16: Agrag-oakto no mangngegka nga agsao kadagiti nainsiriban a balikas.
17: Dimo apalan dagiti managbasol: ti panagraemmo iti Apo ti ad-adda koma a pakaseknam.
18: No kasta ti aramidem, nasayaatto ti masakbayam.
19: Dumngegka, anakko; agsiribka ket panunotem a naimbag ti panagbiagmo.
20: Dika kumuyog kadagiti mammartek wenno kadagiti narawet.
21: Agbalinto a marigrigat dagiti mammartek ken dagiti buklis. No mangan ken maturog laeng ti aramidmo, agrutayrutaykanto.
22: Ipangagmo ni amam a nangputot kenka ken dimo uyawen ti kinabaket ni inam.
23: Kinapudno, kinasirib, sursuro ken naimbag a nakemmaikarida a paggastoan ngem napategda unay ket dimo kayat nga ilako.
24: Maragsakan unay ti ama ti nalinteg nga anak. Mabalinmo a pagpannakkel ti masirib nga anakmo.
25: Pagtangsitdaka koma dagiti nagannak kenka. Ipaaymo dayta a ragsak iti inam.
26: Anakko, tantandaanam ti saok ket pagulidanam ti panagbiagko.
27: Nakabutbuteng a palab-og ti kayarigan dagiti balangkantis ken dakes a babbai.
28: Kasda la mannanakaw nga agsaneb ket isuda ti pakaigapuan ti pananggulib dagiti lallaki kadagiti assawada.
2930: Ipakitam kaniak ti tao a nalaing nga uminum ti arak, ti tao a mangpadas kadagiti nasanger nga inumen, ket ipakitak kenka ti maysa a tao a naliday ken mangay-ay iti bagina, kanayon a makiringgor ken managreklamo. Nalablabbaga ti matana ket adda dagiti dunorna a nalisianna koma.
31: Dika pasulisog iti arak, uray no kasta unay ti labbagana, ket nasin-aw iti uneg ti kopa ken nalamuyot a tilmonen.
32: Ngem iti kabigatanna, kaska la kinagat ti nagita nga uleg.
33: Kalpasanna, agparang kenka dagiti nakabutbuteng a buya ket saan a nalawag ti panagpanunotmo ken panagsaom.
34: Kaska la adda iti taaw a mayallo-allon, maul-ulawka ket kaska la adda iti palo ti maibagbagio a barko.
35: Kunamto, Kinabildak sa. Pinang-ordak ngata ngem diak malagip. Apay a diak makariing? Uminumak pay maminsan.