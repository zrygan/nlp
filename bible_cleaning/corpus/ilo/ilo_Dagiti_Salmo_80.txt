1: Ipangagnakami kadi,
: O Pastor ti Israel;
: denggennakami, sika a mangidaldalan iti arbanmo.
: Sika a situtugaw iti tronom iti rabaw dagiti kerubim,
2: ipakitam ti ayatmo kadagiti tribu ti Efraim, Benjamin ken Manases.
: Ipakitam kadi ti pigsam kadakami;
: umaynakami kadi isalakan!
3: Isublinakami kadi, O Dios.
: Iparangarangmo ti panagayatmo tapno maisalakannakami!
4: O Apo a Dios a Mannakabalin-amin,
: kasano pay kabayag nga agtalinaed ti pungtotmo kadakami?
: Kasano pay kabayag samonto ipangag dagiti kararagmi?
5: Tinaraonannakam iti lua,
: adu a lua ti impainummo kadakami.
6: Pinalubosam dagiti nasion a mangumsi kadakami
: ket pagang-angawandakami.
7: O Mannakabalin-amin a Dios, isublinakami kadi.
: Ipakitam ti asim tapno maisalakannakami.
8: Maysa nga ubas ti inruarmo idiay Egipto;
: pinaksiatmo dagiti sabsabali a nasion
: ket immulam iti dagada.
9: Dinalusam ti maysa a disso a pakaimulaanna,
: nagpauneg dagiti ramutna.
: Dimmakkel ti ubas ket nagsaknap iti entero a daga.
10: Lininonganna dagiti turod,
: ken dagiti natayag a sedro.
11: Dimmanon dagiti sangana iti Taaw Mediterranean;
: rimmungbo agingga iti nakadanon iti Karayan.
12: Apay a rinebbam dagiti aladna?
: Nawayan dagiti aglabas
: a mangpuros iti bungana.
13: Subsoben ken baddebaddekan dagiti alingo,
: dagiti atap nga animal, sumrekdan nga agkaan.
14: Kaasiannakami, O Mannakabalin-amin a Dios.
: Tannawagannakami manipud langit ket umaymo salakniban toy kaubasam.
15: Umaymo ispalen daytoy mula nga intukitmo,
: daytoy naganus nga ubas a pinadakkelmo a nalangto.
16: Pinuoran dagiti kabusormi ket pinukanda;
: ket iti pungtotmo, dadaelem ida.
17: Dagiti tattao a pinilim, taginayonen ken salaknibam.
: Ti pinapigsam a nasion inka salakniban.
18: Saandakanton a panawan;
: taginayonennakami ket idaydayawdaka.
19: O Apo a Dios a Mannakabalin-amin, isublinakami kadi.
: Iparangarangmo ti panagayatmo tapno maisalakankami.