1: Adda idi kabagian ni Noemi iti partido daydi Elimelec nga asawana. Isu ni Boaz, maysa a baknang ken mararaem a tao.
2: Iti maysa nga aldaw, kinuna ni Ruth ken ni Noemi, Innak idiay taltalon ket agtudtodak kadagiti dawa a mabati dagiti agan-ani. Agyanak iti likudan ti siasinoman a mangipalubos nga agtudtodak iti dawa a mabati.
: Inka, a, anakko, insungbat ni Noemi.
3: Iti kasta, napan ni Ruth iti taltalon, ket nagtudtod kadagiti dawa a malabsan dagiti agan-ani. Nairana nga iti talon ni Boaz a kabagian ni Elimelec ti napananna.
4: Iti saan a mabayag, simmangpet ni Boaz a naggapu idiay Betlehem. Kinablaawanna dagiti agan-ani, Adda koma kadakayo ti Apo .
: Kasta met koma kenka, insungbatda.
5: Idi makita ni Boaz ni Ruth, sinaludsodna iti pangulo dagiti agan-ani, Siasino dayta a balasang?
6: Isu ti ganggannaet a babai a kinakuyog ni Noemi a naggapu idiay Moab, insungbat ti lalaki.
7: Impakpakaasina a palubosak a sumaruno kadagiti agan-ani tapno agtudtod kadagiti dawa. Manipud pay la itay bigat nga agtudtudtod, ket ita la nga aglinong tapno aginanat' biit.
8: Iti kasta, kinuna ni Boaz ken ni Ruth, Denggem ti balakadko kenka. Dika mapmapan agtudtod iti sabali a talon. Ditoy laengen ti pagtudtodam iti dawa. Agyankan ditoy ket makipagtrabahoka kadagiti babbai.
9: Siputam no sadino ti paganianda, ket sumurotka kadakuada. Binilinko dagiti tattaok a didaka an-anoen. No mawawka, inka latta uminum kadagiti karamba a sinakdoanda.
10: Nagrukob a nagdayaw ni Ruth sana kinuna ken ni Boaz, Naimbagkayo unay kaniak idinto a maysaak laeng a ganggannaet.
11: Simmungbat ni Boaz, Nadamagko dagiti amin nga impaaymo ken ni Noemi a katugangam manipud natay ti asawam. Ammok a pinanawam dagiti nagannak kenka ken ti ilim tapno umayka makipagnaed kadagiti tattao a dimo am-ammo.
12: Gunggonaannaka koma ti Apo gapu iti inaramidmo. Wen, naan-anay koma ti gunggonam nga ited ti Apo a Dios ti Israel, isu a nagkamangam!
13: Kinuna ni Ruth, Naimbagkayo unay kaniak, apo. Nakagin-awaak iti naanus a panagsaoyo kaniak, nupay no saanak a maipada iti maysa kadagiti adipenyo a babbai.
14: Iti tiempo ti pannangan, kinuna ni Boaz ken ni Ruth, Umayka mangala iti tinapay ket isawsawmo iti arak. Iti kasta, nakilanglang ni Ruth kadagiti agan-ani, ket inikkan ni Boaz iti pilipig. Nangan ni Ruth agingga a nabsog. Adda pay natedda iti taraon a naited kenkuana.
15: Idi mapan manen agtudtod ni Ruth kadagiti nalabsan a dawa, binilin ni Boaz dagiti agan-ani, Palubosanyo nga agtudtod uray iti asideg dagiti binettek. Diyo singsingaen.
16: Aguyoskayo ketdi kadagiti dawa iti binettek ket iwarayo tapno adda tudtodenna. Diyo dildillawen.
17: Nagtudtod ni Ruth agingga iti sumipnget. Idi mairikna amin, aganay a maysa nga efa ti sebada ti dagsenna.
18: Inyawidna ti irik ket impakitana iti katuganganna ti naurnongna. Intedna pay ken ni Noemi ti natda iti taraon a naited kenkuana.
19: Sinaludsod ni Noemi, Sadino ti napanmo nagtudtodan ita nga aldaw? Akintalon ti napanmo nagtudtodan? Bendisionan koma ti Dios ti tao a nangngaasi kenka.
: Imbaga ni Ruth ken ni Noemi a napan nagtudtod iti talon ti maysa a lalaki nga agnagan iti Boaz.
20: Kinuna ni Noemi kenkuana, Bendisionan koma ti Apo dayta a tao! Tungpalen ti Apo dagiti karina kadagiti sibibiag man wenno natay. Intuloyna, Asideg a kabagiantayo dayta a tao, maysa kadagiti adda pagrebbenganna a mangaywan kadata.
21: Kalpasanna, kinuna ni Ruth, Malaksid kadagiti impaayna kaniak, kinunana pay nga itultuloyko ti agtudtod agingga a malpas ti ani.
22: Wen, anakko, insungbat ni Noemi, nasaysayaat no makipaganika kadagiti babbai iti talon ni Boaz. Amangan no adda mangdangran kenka no mapanka iti talon ti sabali a tao.
23: Iti kasta, nakiani ni Ruth kadakuada, ket nagtudtod kadagiti dawa agingga a naani amin a sebada ken trigo. Intuloyna ti nakipagnaed iti katuganganna.