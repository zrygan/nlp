1: Madaydayaw ti Apo !
: Kararuak, idaydayawmo ti Apo !
2: Idaydayawko ti Apo iti unos ti panagbiagko;
: kantaak ti Diosko kadagiti salmo agingga a mauyos ti angesko.
3: Dika agtalek kadagiti agtuturay
: awan ti tao a makaisalakan kenka.
4: No matayda, agsublidan iti tapok a naggapuanda;
: iti dayta nga aldaw, aggibusen dagiti planoda.
5: Nagasat ti tao a ti Dios ni Jacob ti katulonganna
: ken mangnamnama iti Apo a Diosna,
6: a namarsua iti langit ken daga,
: iti taaw ken amin a linaonda.
: Salimetmetanna ti kinapudno iti agnanayon.
7: Isu ti mangted iti hustisia kadagiti mairurumen
: ken mangted iti taraon kadagiti mabisin.
: Wayawayaan ti Apo dagiti balud;
8: luktanna ti mata dagiti bulsek.
: Itan-okna dagiti mailupitlupit;
: ay-ayatenna dagiti nalinteg a tattaona.
9: Salaknibanna dagiti ganggannaet nga agnaed iti dagatayo;
: dagiti balo ken ulila, saranayenna.
: Ngem lapdanna ti panggep dagiti managdakdakes.
10: Agnanayon ti panagturay ti Apo ;
: wen, O Sion, agarinto ti Diosmo iti amin a tiempo.
: Madaydayaw ti Apo !