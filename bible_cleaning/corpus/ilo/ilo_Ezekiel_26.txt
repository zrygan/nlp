1: Iti umuna nga aldaw ti bulan, iti maika-11 a tawen ti pannakaipanawmi, nagsao ni Yahweh kaniak.
2: Kinunana, Anak ti tao, daytoy ti ipukpukkaw a siraragsak dagiti tattao iti siudad ti Tiro: Narban ti Jerusalem! Awanen ti pannakabalinna a kas negosiante! Naglukaten kadatayo dagiti ruanganna ket awanen ti kasalisaltayo!
3: Ita ngarud, siak nga Apo a Dios , kastoy ti kunak: Siudad ti Tiro, siak ti kabusormo. Yegkonto ti adu a nasion a mangraut kenka, ket umaydanto a kas kadagiti dalluyon ti baybay.
4: Dadaelendanto dagiti bakud ti siudadmo ket rebbaendanto dagiti torrem. Kalpasanna, karusekto amin a daga a pagmulaan agingga nga agbalinkanto laengen a bilag a bato.
5: Ibilagto sadiay dagiti mangngalap dagiti iketda, iti taaw a nagtakderam. Siak nga Apo a Dios ti nagsao. Samsamento dagiti nasion ti sanikuam,
6: ket patayendanto iti kampilan dagiti tattao nga agnaed kadagiti ili iti kadakkelan a dagam. Iti kasta, maammoamto a siak ni Yahweh.
7: Kastoy ti kuna ti Apo a Dios , Yegkonto ni Nebucadnesar nga ari ti Babiloniati katan-okan kadagiti ari, a mangraut kenka. Aggapunto iti amianan a kuyogen ti dakkel nga armada, adu a kabalio ken luglugan a pakigubat, agraman soldado a nagsakay kadagiti kabalio.
8: Mapapatayto iti gubat dagiti agnaed kadagiti ili iti kadakkelan a paset ti pagilian. Agkalinto dagiti kabusormo kadagiti trensera, ket mangbangondanto kadagiti torre ken napuskol a bakud a pangraut kenka.
9: Rebbaendanto dagiti bakudmo babaen kadagiti maso, ket rakrakendanto dagiti torrem kadagiti barreta.
10: Gaburannakanto ti umatipukpok a tapok dagiti kabalio. Magunggonto dagiti bakudmo iti dalagudog dagiti kabalio, dagiti kariton ken lugan a pakigubat bayat ti ilalasatda kadagiti ruangan ti nadadael a siudad.
11: Dakiwasento dagiti nagkabalio dagiti kalsadam, ket papatayenda dagiti tattaom iti kampilan. Matumbanto dagiti natibker nga adigim.
12: Samsamendanto dagiti kinabaknang ken tagilakom. Rebbaendanto dagiti bakudmo ket rakrakendanto dagiti agkakapintas a balaymo. Alaendanto dagiti bato, tarikayo ken amin a ladriliom ket itappuakda iti baybay.
13: Gibusakto dagiti amin a kantam, ket pagulimekekto ti tokar dagiti arpam.
14: Pagbalinenkanto a kabatbatoan a pagbilagan dagiti mangngalap kadagiti iketda. Pulos a saanton a mabangon ti siudad. Daytoy ti kuna ti Apo a Dios .
15: Kastoy ti kuna ti Apo a Dios iti siudad ti Tiro: Agtigergerto dagiti agnaed iti igid ti baybay inton mangngegda dagiti ariwawa ti pannakaparmekmo, dagiti ikkis dagiti mapappapatay iti sidongmo.
16: Bumabanto kadagiti tronoda dagiti amin nga ari dagiti nasion nga agbibiahe iti taaw. Ikkatendanto dagiti kagayda ken dagiti nabordaan a kawesda, ket agpigpigergerdanto nga agtugaw iti daga. Makigtotdanto gapu iti mapasamak kenka ket didanto maisardeng ti panagtigergerda.
17: Kastoyto ti idung-awda kenka
: Nadadaelen ti agdindinamag a siudad!
: Limned dagiti barkona iti baybay.
: Dagiti tattao iti daytoy a siudad
: ti nangituray idi kadagiti taaw,
: ket binutbutengda amin nga agnaed iti igid ti baybay.
18: Agkintayeg dagiti amin a puro
: iti aldaw a pannakarba ti siudad.
: Makigtot dagiti tattaoda
: iti kasta a pannakadadaelna.
19: Kuna ti Apo a Dios , Pagbalinenka a langalang, kas kadagiti narpuog a siudad nga awan nagyanna. Layusenkanto iti danum nga aggapu iti adalem a taaw.
20: Itinnagkanto iti lubong dagiti natay tapno tumiponka kadagiti tattao a nagbiag idi un-unana. Pagnaedenkanto iti dayta lubong nga akimbaba iti agnanayon a pannakadadael, a kaduam dagiti natay. Sadiaymonto ket pulos a dikanton makasubli iti lugarmo iti daga dagiti sibibiag.
21: Pagbalinenkanto a nakabutbuteng a pagulidanan ket daytoyton ti gibusmo. Birokendakanto dagiti tattao, ngem saandakanton a masarakan. Daytoy ti kuna ti Apo a Dios .