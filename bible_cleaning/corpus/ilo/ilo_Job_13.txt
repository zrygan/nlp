12: Nangnangngegko idin dagiti ibagbagayo;
: maawatak amin ida.
: Ammok met ti ammoyo;
: saanak a nababbaba ngem dakayo.
3: Ngem ti Dios ti kasuppiatko, saan a dakayo;
: kayatko ti makilinnawag kenkuana.
4: Agulbodkayo a pangkalub iti kinanengnengyo;
: kaskay la doktor nga awan mapaimbagna.
5: Naim-imbag pay nga agulimekkayo,
: bareng adda mangipagarup a masiribkayo.
6: Denggenyo ti rasonko
: a mangikalintegan iti kasasaadko.
7: Apay nga agul-ulbodkayo?
: Ipagarupyo aya a matulonganyo ti Dios iti panagulbodyo?
8: Salsalaknibanyo kadi ti Dios?
: Ikalkalinteganyo kadi iti pangukoman?
9: No sukimatennakayo ti Dios,
: makasarak ngata iti imbag kadakayo?
: Maallilawyo kadi ti Dios
: a kas panangallilawyo iti tao?
10: Uray no ilimedyo ti panangidumdumayo,
: awan duadua a tubngarennakayto,
11: ket kigtotennakayto ti pannakabalinna.
12: Kasla dapu nga awan serbina dagiti proberbioyo;
: nalupoy a kas pitak dagiti rasonyo.
13: Agulimekkayo ket pagsawendak
: ket sungbatak ti aniaman a mapasamak.
14: Sisasaganaak a mangipusta iti biagko.
15: Napukawen ti amin a namnamak,
: ket uray no patayennak ti Dios,
: ikalintegak latta ti bagik kenkuana.
16: Nalabit a ti turedko ti pakaispalak,
: yantangay ta awan ti managdakdakes
: a makaitured a sumango iti Dios.
17: Ita, denggenyo a naimbag ti innak ipalawag.
18: Sisasaganaak a mangitakder iti kalintegak,
: agsipud ta ammok a nalintegak.
19: O Dios, no idarumnak ket mapaneknekam a nagbasolak,
: sumardengakon nga agsao ket madadaanak a matay.
20: Adda dua a banag a dawatek kenka;
: umanamongka ket dika ilemmengan
21: Isardengmon ti panangparigatmo kaniak,
: ken dinak patayen iti buteng.
22: Agsaoka nga umuna, O Dios, ket sumungbatak,
: wenno siak ti umuna nga agsao ket sungbatannak.
23: Ania aya dagiti biddut ken labsingko?
: Ania kadi dagiti basolko?
24: Apay aya a lislisiannak?
: Apay a maysa a kabusor ti pangibilangam kaniak?
25: Butbutngem kadi ti maysa la a bulong?
: Darupem aya ti maysa la nga arutang?
26: Nakaro dagiti pammabasolmo kaniak,
: ket ibilangmo pay dagiti basolko idi ubingak.
27: Kawaram pay dagiti sakak;
: sipsiputam ti tunggal addangko,
: ammirisen pay dagiti tugotko.
28: Ket pagangayanna,
: madalupisakak a kasla narukop a kayo;
: kaslaak la pagan-anay a sinanga.