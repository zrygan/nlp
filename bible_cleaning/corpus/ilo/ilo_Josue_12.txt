1: Pinarmek ken sinakup dagiti Israelita ti daga iti daya ti Jordan, manipud iti Tanap ti Arnon agingga iti Tanap ti Jordan agingga iti Bantay Hermon iti amianan. Pinarmekda ti dua nga ari.
2: Maysa kadakuada ni Sihon nga ari dagiti Amorreo a nagturay idiay Hesbon. Sakupen ti pagarianna manipud Aroer nga adda iti arubayan ti Tanap ti Arnon, ket manipud iti tengnga ti tanap agingga iti karayan Jabbok a beddeng ti Ammon amin dagitoy buklen ti kagudua ti Galaad;
3: ken ti daga iti daya ti Tanap ti Jordan, manipud Dan-aw ti Galilea nga agpa-Betjesimot iti daya ti Natay a Baybay, agingga iti abagatan iti puon ti Bantay Pisga.
4: Pinarmekda met ti ari ti Basan, ni Og a maysa kadagiti natda a kaputotan dagiti Refaim. Nagturay idiay Astarot ken idiay Edrei.
5: Sakupen ti pagarianna ti Bantay Hermon, Saleca, ken amin a Basan agingga iti beddeng ti Gesur ken Maaca, ken ti kagudua ti Galaad agingga iti masakupan ti daga ni Sihon nga ari ti Hesbon.
6: Pinarmek da Moises ken dagiti Israelita dagitoy nga ari. Inted ni Moises nga adipen ni Yahweh ti dagada kadagiti tribu ti Ruben ken Gad ken iti kagudua ti tribu ti Manases tapno tagikuaenda.
7: Pinarmek ni Josue ken dagiti Israelita ti amin nga ari iti daga nga adda iti laud ti Jordan, manipud Baal-gad iti tanap ti Libano agingga iti Bantay Halac iti abagatan iti asideg ti Edom. Biningbingayna daytoy a daga ket intedna iti tunggal tribu a kukuada iti agnanayon.
8: Mairaman ditoy ti katurturodan a disso, ti nababa a lugar, ti tanap ti Jordan, dagiti puon ti bantay, ti let-ang ken ti natikag a disso iti deppaar iti abagatan. Dagdaga dagitoy idi dagiti Heteo, Amorreo, Cananeo, Perezeo, Heveo ken Jebuseo.
9: Pinarmek dagiti Israelita dagiti ari dagiti sumaganad a siudad: Jerico, Ai asideg iti Betel,
10: Jerusalem, Hebron,
11: Jarmut, Lakis,
12: Eglon, Gezer,
13: Debir, Geder,
14: Horma, Arad,
15: Libna, Adullam,
16: Makeda, Betel,
17: Tappua, Hefer,
18: Afec, Lasaron,
19: Madon, Hasor,
20: Simron-meron, Acsaf,
21: Taanac, Megiddo,
22: Kedes, Jocneam idiay Carmel,
23: Dor iti igid ti baybay, Goiim idiay Gilgal,
24: ken Tirza. Agdagupda iti 31 nga ari.