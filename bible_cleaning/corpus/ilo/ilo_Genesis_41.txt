1: Limmabas ti dua a tawen. Natagtagainep ti ari ti Egipto nga agtaktakder kampay iti igid ti Karayan Nile
2: idi pagammoan timmakdang ti pito a napipintas ken nalulukmeg a baka, ket rinugianda ti nagarab.
3: Madamdama, timmakdang met ti sabali a pito a baka; nakukuttong ken nakaparparagpagda. Inasitganda dagiti nalulukmeg a baka iti igid ti karayan
4: sada inalun-on ida. Ket nakariing ti ari.
5: Nakaturog manen ti ari, ket adda sabali a tagtagainepna. Adda kampay idi pito a nabagas ken natangkenan a dawa a nagtaud iti maymaysa a puon.
6: Iti isu met la a puon, nagtubo met ti sabali a pito a dawa nga eppes ken nagango gapu ta nalanetda iti angin-daya.
7: Inalun-on dagiti eppes a dawa dagiti nabagas ken natangkenan a dawa. Nakariing ti ari ket nabigbigna nga agtagtagainep la gayam.
8: Kabigatanna, nariribuk ti ari, isu a pinaayabanna dagiti amin a salamangkero ken mamasirib iti Egipto. Sinaritana kadakuada dagiti natagtagainepna, ngem awan ti makailawlawag ti kaipapananda.
9: Iti kasta, kinuna ti manarawidwid kadagiti para-serbi iti arak, Natan-ok nga ari, masapul nga ipudnok ita nga aldaw nga adda saan a naimbag nga inaramidko.
10: Idi nakapungtotka kadakamisiak ken ti pangulo a panaderopinaibaludnakami iti balay ti kapitan dagiti guardia.
11: Iti maysa a rabii, nagtagtagainepkami a dua, ket agduma ti kaipapanan dagiti tagtagainepmi.
12: Adda agtutubo a Hebreo a tagabu ti kapitan a kaduami iti pagbaludan. Imbagami kenkuana dagiti tagtagainepmi, ket imbagana ti kaipapananda.
13: Naaramid amin nga imbagana: insublinak iti saadko, ngem pinabitaymo ti panadero.
14: Pinaayaban ti ari ni Jose. Apaman a nairuar iti pagbaludan, nagibarbas sa nagsukat iti pagan-anay ket dimmatag iti ari.
15: Nagtagtagainepak, kinuna ti ari ken ni Jose, ngem awan ti makaibaga iti kaipapanan ti tagtagainepko. Naibaga kaniak a nalaingka kano a mangipatarus iti tagtagainep.
16: Insungbat ni Jose, Saan a siak ti mangibaga, Natan-ok nga Ari, ngem ti Dios ti mangted iti nasayaat a sungbat.
17: Imbaga ti ari dagiti tagtagainepna: Agtaktakderak kampay idi iti igid ti Karayan Nile
18: idi pagammoan, timmakdang ti pito a napipintas ken nalulukmeg a baka ket rinugianda ti nagarab iti karuotan.
19: Timmakdang met ti sabali a pito a baka a nakukuttong ken nakaparparagpag. Isuda ngatan ti kalaadan a baka a nakitak iti entero nga Egipto.
20: Inalun-on dagiti nakuttong a baka dagiti nalulukmeg a baka,
21: ngem awan ti nagbaliwanda ta kulay-ong latta ti tianda. Kalpasanna, nakariingak.
22: Nakaturogak manen ket natagtagainepko pay ti pito a nabagas ken natangkenan a dawa a nagrusing iti maymaysa a puon.
23: Iti dayta met la a puon, nagrusing ti sabali a pito a dawa ngem eppes ken nagangoda gapu iti angin ti let-ang.
24: Inalun-on dagiti eppes a dawa dagiti nabagas. Imbagak ti tagtagainepko kadagiti salamangkero ngem awan ti makaibaga iti kaipapananda.
25: Kinuna ni Jose, Natan-ok nga ari, maymaysa ti kaipapanan dagiti dua a tagtagainep. Impaltiing kadakayo ti Dios ti dandanina aramiden.
26: Pito a tawen ti kaipapanan dagiti pito a nalulukmeg a baka ken ti pito a nabagas a dawa. Agpada ti kayatda a sawen.
27: Pito a tawen ti bisin ti kaipapanan dagiti simmaruno a pito a nakukuttong a baka ken dagiti pito a dawa nga eppes ken nagango gapu iti angin ti let-ang.
28: Kas imbagak, impaltiing ti Dios ti aramidenna iti mabiit.
29: Addanto pito a tawen ti kinawadwad iti entero a daga ti Egipto.
30: Sumarunonto met ti pito a tawen ti panagbisin ngem malipatanto dagiti amin a tawen ti kinawadwad iti entero a daga ti Egipto gapu ta madadaelto ti pagilian gapu iti bisin.
31: Malipatanto a mamimpinsan ti tiempo ti kinabuslon ta nakaronto unay ti sumaruno a bisin.
32: Naulit ti tagtagainep, natan-ok nga ari, tapno maipakaammo nga inkeddeng daytoy ti Dios ket asidegen ti pannakapasamakna.
33: Ita, masapul nga agbirokkayo iti masirib ken nasaririt a tao ket isaadyo a mangituray iti Egipto.
34: Mangdutokkayo met kadagiti dadduma nga ofisiales ket pakolektayo ti apagkalima iti apit bayat ti pito a tawen ti kinawadwad.
35: Masapul a maurnong ti amin a taraon iti dayta a panawen, maipempenda iti sarusar iti tunggal siudad ket maguardiaanda a naimbag.
36: Reserbanto dagitoy a taraon nga agpaay iti pagilian bayat ti pito a tawen ti bisin a dumtengto iti Egipto tapno saan a matay iti bisin dagiti tattao.
37: Inanamongan ti ari ken dagiti ofisialesna ti singasing ni Jose
38: ket kinunana kadakuada, Makasaraktayo pay aya iti kas ken ni Jose nga addaan iti espiritu ti Dios?
: Ket kinunana ken ni Jose,
39: Yantangay ta impakita amin ti Dios kenka dagitoy, awanen ti kas kenka a masirib ken nasaririt.
40: Isaadka a mangituray iti pagiliak ket tungpalendakanto dagiti amin a tattao. Sika laeng ti sumaruno kaniak iti kinaturay.
41: Dutokankan a gobernador iti entero nga Egipto.
42: Inikkat ti ari ti singsingna a nakitikitan iti marka ti pagarian ket inyusongna iti ramay ni Jose. Kinawesanna ni Jose iti linen a pagan-anay sana inukkoran iti balitok a kuentas.
43: Intedna ti maikadua a lugan ti palasio ken inikkanna iti guardia a mangipukkaw tunggal aramatenna ti lugan, Waknitanyo ti dalan!
: Ket nadutokan ni Jose a kas gobernador iti entero nga Egipto.
44: Kinuna ti ari, Siak ti aringem awan ti siasinoman iti Egipto ti makaaramid iti aniaman no awan ti pammalubosmo.
45: Inikkanna ni Jose iti baro a naganZafenat Paneaa nagan ti Egipcio. Inyasawana kenkuana ni Asenat nga anak ni Potifera a padi iti On.
46: Agtawen ni Jose iti tallopulo idi mangrugi nga agserbi iti ari ti Egipto. Pimmanaw iti palasio ket sinursorna ti entero a pagilian.
47: Bayat ti pito a tawen ti kinawadwad, nalabon ti apit iti daga.
48: Inurnong ni Jose ti amin a makan ket impempenna kadagiti siudad. Adda sarusar iti tunggal siudad, ket ditoy ti nakaikabilan dagiti trigo a naapit kadagiti talon iti likmutda.
49: Nakaad-adu ti apit nga irik. Mayarig ti kaaduda iti darat ti baybay. Idi agangay, insardeng ni Jose ti nagsukat gapu iti kaaduda.
50: Sakbay a dimteng ti panagbisin, duan ti annak a lallaki da Jose ken Asenat.
51: Kinuna ni Jose, Tinulongannak ti Dios a manglipat iti amin a rigatko ken amin a kameng ti familia ni amak. Iti kasta, pinanagananna ti inauna iti Manases.
52: Kinunana pay, Inikkannak ti Dios iti annak iti daga a nagtuokak. Iti kasta, pinanagananna ti maikadua iti Efraim.
53: Naggibus dagiti pito a tawen ti kinawadwad a sinagrap ti Egipto
54: ket nangrugi ti pito a tawen ti panagbisin, kas imbaga ni Jose. Adda taraon iti entero nga Egipto idinto nga adda panagbisin kadagiti sabali a pagilian.
55: Idi awanen ti kanen dagiti umili, immasugda iti ari a maikkanda iti taraon. Imbagana kadakuada, Inkayo ken ni Jose ket tungpalenyo ti ibagana.
56: Nagsaknap ti panagbisin iti entero a pagilian. Linuktan ni Jose dagiti amin a pagiduldulinan iti taraon ket naglako iti irik kadagiti Egipcio. Kimmaro a kimmaro ti panagbisin.
57: Iti amin a lugar, kimmaro ti kasta a kasasaad agingga a napan dagiti tattao iti entero a lubong idiay Egipto tapno gumatangda iti irik ken ni Jose.