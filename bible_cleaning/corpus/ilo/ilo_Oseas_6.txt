1: Kuna dagiti tattao,
: Agsublitayo iti Apo .
: Rinangrangkaynatayo, wen, ngem agasannatayto;
: sinugatnatayo ngem bedbedannanto dagiti sugattayo.
2: Kalpasan ti dua wenno tallo nga aldaw,
: pagungarennatayto, ket agbiagtayto iti imatangna.
3: Agpakumbabatayo iti imatang ti Apo .
: Ikagumaantayo ti mangbigbig kenkuana.
: Awan duadua ti yaayna kadatayo,
: kas iti idadateng ti parbangon,
: kas iti damo a tudo a mangsibog iti daga.
4: Ngem kuna ti Apo , Israel ken Juda, ania ti aramidek kadakayo? Agpukaw ti kinapudnoyo kaniak, a kasla angep iti bigat; arigna iti linnaaw a nasapa a mapukaw.
5: Daytoy ti gapuna nga imbaonko dagiti profetak a mangipakaammo iti pangngeddengko a mangyeg iti panagdadael. Nalawag ti kayatko nga aramiden kadakayo a tattaok.
6: Kalikagumak ti saan nga agbalbaliw nga ayatyo, saan a dagiti animal a puoranyo. Kaykayatko nga ammoendak dagiti tattaok ngem dagiti datonda.
7: Ngem apaman a simrekda iti daga ti Adam, sinalungasingda ti nagtutulaganmi.
8: Siudad dagiti managdakdakes ken mammapatay ti Galaad.
9: Bunggoy dagiti mannanakaw ti kayarigan dagiti papadina. Kanayonda nga agur-uray iti sanebenda. Agpapatayda uray iti dalan nga agturong iti nasantoan a lugar idiay ket igagarada nga aramiden.
10: Adda nakitak a nakarimrimon a banag iti Israel: tinulawan dagiti tattaok ti bagida babaen iti panagdaydayawda kadagiti didiosen.
11: Ket dakayo a tattao ti Juda, adda met ar-aramidenyo, ket nangitudingakon iti tiempo a panangdusak kadakayo.