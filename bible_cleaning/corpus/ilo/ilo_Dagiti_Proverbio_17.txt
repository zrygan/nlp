1: Nasaysayaat ti mangilabban a natalna ti panunotmo ngem ti makidaya iti balay a napno iti riribuk.
2: Ti masirib nga adipen maiturayanna ti awan serserbina nga anak ti apona ket makipagtawid kadagiti sanikua.
3: Magugoran ti balitok ken pirak babaen iti apuy, kas iti panangsuot ni Yahweh iti puso ti tao.
4: Denggen dagiti managdakdakes dagiti dakes a panunot ket denggen met dagiti naulbod ti kinaulbod.
5: No pagang-angawam ti napanglaw, insultoem ti Dios a nangaramid kenkuana. Madusaka no katawaam ti kinadaksanggasat ti maysa a tao.
6: Ipannakkel dagiti lallakay dagiti appokoda kas iti panangipanakkel dagiti barito kadagiti ammada.
7: Saan nga agulbod ti mararaem a tao; awan met nasayaat a sao nga isawang ti maag.
8: Adda dagiti tattao a mangipagarup a kasla salamangka ti pasuksok: patienda a maaramidna ti uray ania a banag.
9: No tarigagayam a kayatdaka dagiti tattao, pakawanem ida no makabasolda kenka. No lagipem dagiti biddut ti maysa a tao, madadael ti panaggayyemyo.
10: Ad-adu ti maadal ti nasaririt a tao iti maminsan a pannakatubngarna ngem ti masursuro ti maag iti maminsangagasut a pannakasaplitna.
11: Dumteng ti patay a kasla naranggas a babaonen kadagiti managdakdakes a kanayon a mangpataud iti riribuk.
12: Nasaysayaat a masabatmo ti ina nga oso a naipanaw dagiti urbonna ngem ti maag a madama nga agar-aramid iti linuloko.
13: No dakes ti isupapakmo iti imbag, pulos a dimonto mapapanaw ti dakes iti balaymo.
14: Ti panangrugi ti suppiat mayarig iti pannakaibuang ti danum ti tambak; sumardengka sakbay a dumakkel ti susik.
15: Agpada a kagura ti Apo ti panangilunod iti awan basolna wenno ti panangipalubos nga agtuloy ti kinadakes.
16: Awan serserbi nga aggastos ti maag iti panagadalna agsipud ta awan ti nakemna.
17: Ipakita a kanayon ti maysa a gayyem ti panagayatna. Nayanak ti kabsat a tumulong iti tiempo ti rigat.
18: Ti laeng tao nga awan nakemna ti mangikari a bayadanna ti utang ti kaarrubana.
19: Ti panagayat iti basol kasla iti panagayat iti riribuk. No kanayonka a napangas, agbirbirokka iti riri.
20: Ti tao nga agpanunot ken agsao iti dakes awan ti namnamaenna a naimbag no di pasig a didigra.
21: Bin-ig a ladingit ken sennaay ti lak-amen ti maysa nga ama a minamaag dagiti aramid ti anakna.
22: Agtalinaedka a naragsak no nasalun-atka. Main-inutka a matay no kanayon a nalidayka.
23: Awaten ti nakillo nga ukom ti pasuksok a maited kenkuana iti nalimed, ket saanen a maipakat ti hustisia.
24: Ammo ti manakem ti tumutop nga aramidenna. Adu ti irugi ti awan nakemna ngem pulos nga awan ti maibanagna.
25: Ti maag nga anak pagladingitenna ti amana; nasaem a sensennaay ti ipalak-amna iti inana.
26: Saan a rumbeng a multaen ti tao nga awan basolna; maballikug ti hustisia no madusa dagiti naimbag a tattao.
27: Saan a kanayon nga agsao ti tao nga agtalek iti bagina. Ti tao nga agulimek adda naan-anay a sirmatana.
28: Ngamin, uray ti maag maibilang a masirib no agulimek ket saan nga agun-uni.