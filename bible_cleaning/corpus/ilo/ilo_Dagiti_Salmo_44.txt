1: O Dios, mismo a lapayagmi ti nakangngeg,
: imbaga kadakami dagiti kapuonanmi
: dagiti naindaklan a banag nga inaramidmo idi tiempoda,
: kadagiti aldaw idi un-unana
2: no kasano ti panangpaksiatmo kadagiti nasnasion,
: ket impasdekmo dagiti tattaom iti dagada;
: no kasano a dinusam dagiti dadduma a pagilian,
: ket pinarang-aymo dagiti tattaom.
3: Dida pinarmek ti daga iti kampilan wenno bilegda,
: ngem babaen iti pannakabalin ken pigsam,
: babaen iti pammatalged ti kaaddam,
: a mangpaneknek nga inay-ayatmo ida.
4: Sika ti Arik ken Diosko;
: pagballigiem dagiti tattaom.
5: Babaen iti pannakabalinmo
: inlugesmo dagiti kabusormi.
6: Diak nagtalek iti bai ti panak,
: kasta met ti kampilanko tapno isalakannak.
7: Ngem insalakannakami kadagiti kabusormi,
: pinarmekmo dagiti gumurgura kadakami.
8: Idaydayawdakanto latta;
: agyamankaminto kenka iti agnanayon awan inggana.
9: Ngem, linaksidnakamin ket impalubosmo a maparmekkami,
: saanka metten a kumuykuyog iti armadami.
10: Impalubosmo nga intarayanmi dagiti kabusormi,
: ket sinamsamda dagiti sanikuami.
11: Impalubosmo a mapartikami a kas karnero,
: inwaraswarasnakami kadagiti ganggannaet a nasion.
12: Inlakom dagiti tattaom,
: nalaka ti nangilakoam kadakuada
: a kasla ket awanen patpategda.
13: Makita dagiti kaarrubami ti inaramidmo kadakami;
: lalaisen ken pagang-angawandakami.
14: Inaramidnakam a pagkakatawaan dagiti nasnasion;
: agwingwingiwingda a mangumsi kadakami.
15: Kankanayon a malalaisak,
: ket iti bain, malapunosak
16: iti pannakangngegko kadagiti uyaw ken insulto,
: dagiti gumurgura kaniak ken kabusorko.
17: Napasamak amin dagitoy uray didaka nalipatan.
: Dimi met sinalungasing ti tulagmo.
18: Napudnokami latta ket dimi sinukir dagiti bilinmo.
19: Nupay kasta, binaybay-annakami iti disso
: a taeng dagiti narungsot nga animal.
: Inabongotannakami iti sipnget ni patay.
20: No nagsardengkami a nagdaydayaw kenka, O Dios,
: ket nagdaydayawkami kadagiti didiosen,
21: awan duadua a maammoam ta ammom ti amin
: dagiti nalimed a pampanunotmi.
22: Ngem gapu kenka, inoras nga adda matay kadakami;
: mayarigkami kadagiti karnero a maparti.
23: Agriingka, O Apo! Apay a matmaturogka?
: Bumangonka! Dinakami laksiden iti awan inggana!
24: Apay nga ilemlemmengannakami?
: Dimo lipaten dagiti panagsagsagabami!
25: Naparukma ken naibabainkami;
: iti tapok naidasaykami.
26: Bumangonka ket tulongannakami!
: Gapu iti di agbalbaliw nga ayatmo isalakannakami!