1: Adu ti baka dagiti tribu da Reuben ken Gad. Idi makitada ti daga ti Jazer ken Galaad a napintas a pagpastoran,
2: napanda ken ni Moises, Eleazar ken dagiti dadduma a pangulo dagiti tattao ket kinunada,
34: Napintas a pagaraban ti baka dagiti ili ti Atarot, Dibon, Jazer, Nimra, Hesbon, Eleale, Sibma, Nebo ken Beon. Daytoy ti lugar a pinarmek ti Apo a pagnaedan dagiti Israelita. Adu ti bakami
5: ket itedyo koma daytoy a daga a kas bingaymi. Pangngaasiyo ta didakam pagnaeden iti ballasiw ti Karayan Jordan.
6: Insungbat ni Moises, Kayatyo ti agyan ditoy idinto ta mapan makigubat dagiti padayo nga Israelita?
7: Apay nga upayenyo ida a bumallasiw iti Karayan Jordan tapno mapanda iti daga nga inted ti Apo kadakuada?
8: Kasta ti inaramid dagidi kapuonanyo idiay Kades Barnea idi imbaonko ida a mangwanawan iti daga.
9: Dimmanonda iti Tanap ti Escol ket nakitada ti daga ngem idi nagsublida inupayda dagiti tattao a mapan iti daga nga inted kadakuada ti Apo .
10: Iti dayta nga aldaw, nakapungtot ti Apo ket insapatana
11: Gapu ta dida nagtalinaed a napudno kaniak, awanto ti agtawen iti 20 wenno nasursurok a rimmuar iti Egipto a sumrek iti daga nga inkarik kada Abraham, Isaac ken Jacob.
12: Awanto ti makastrek sadiay, malaksid ni Caleb nga anak ni Jefone a Kenezeo ken ni Josue nga anak ni Nun; nagtalinaedda a napudno iti Apo .
13: Nakapungtot ti Apo kadagiti tattao ket pinagalla-allana ida iti let-ang iti las-ud ti 40 a tawen agingga a natay dayta a kaputotan a nagbasol kenkuana.
14: Ita, kayatyo a tuladen ti inaramid dagiti kapuonanyo. Kayatyo kadi nga agdissuor manen ti pungtot ti Apo iti Israel? Dakeskayo la unay, dakayo a baro a kaputotan!
15: Dakayo iti tribu ni Ruben ken Gad, no diyo kayat ti sumurot ita iti Apo , baybay-anna manen dagitoy a tattao iti let-ang ket dakayo ti akimbasol iti pannakadadaelda amin.
16: Immasidegda ken ni Moises ket kinunada, Mangbangonkami pay kadagiti pagaponan dagiti karneromi ken nasarikedkedan nga ili a pagnaedan dagiti familiami.
17: Kalpasanna, sisasaganakamton a kumuyog kadagiti padami nga Israelita iti paggugubatan ken mangipangulo iti iraraut agingga a maipanmi ida iti daga a naituding kadakuada. Kabayatanna, mabalin dagiti familiami ti agnaed ditoy kadagiti nasarikedkedan nga ili ket dinto an-anoen ida dagiti tattao iti daytoy a daga.
18: Dikamto agsubli no saan a matagikua dagiti dadduma nga Israelita ti daga a naipatawid kadakuada.
19: Saankaminton a makibingay iti daga iti ballasiw ti Jordan gapu ta adda bingaymin iti dayaen ti Jordan.
20: Insungbat ni Moises, No pudno ti saoyo, agsaganakayo ngarud a makigubat iti imatang ti Apo .
21: Masapul a ballasiwen dagiti amin a soldadoyo ti Karayan Jordan ket babaen iti panangidalan ti Apo , rautenda dagiti kabusortayo agingga a parmeken ida ti Apo
22: ket tagikuaenna ti daga. Kalpasanna, mabalinyon ti agsubli gapu ta tinungpalyo ti rebbengenyo iti Apo ken kadagiti padayo nga Israelita. Bigbigento ti Apo a kukuayo daytoy a daga iti daya ti Jordan.
23: Ngem no diyo tungpalen ti kariyo, ipakpakaunak nga agbasolkayo iti Apo . Uray kitaenyo, awan duadua a madusakayto gapu iti basolyo.
24: Sige, bangonenyo dagiti iliyo ken dagiti pagaponan dagiti karneroyo ngem tungpalenyo ti inkariyo.
25: Kinuna dagiti lallaki iti tribu da Gad ken Ruben, Apo, tungpalenmi ti bilinmo.
26: Agbati kadagiti ili ti Galaad dagiti assawa ken annakmi ken dagiti baka ken karneromi.
27: Ngem sisasaganakami amin a makigubat iti babaen ti panangidalan ti Apo . Bumallasiwkami iti Jordan a mapan makigubat kas iti kinunam.
28: Ngarud, imbilin ni Moises kada Eleazar, Josue, ken kadagiti dadduma a pangulo ti Israel,
29: No ballasiwen dagiti tattao iti tribu da Gad ken Ruben ti Karayan Jordan a sisasagana a makigubat iti panangidalan ti Apo ket no babaen iti tulongda, maparmekyo ti daga, itedyo ngarud ti daga ti Galaad a tagikuaenda.
30: Ngem no dida bumallasiw tapno tulongandakayo a makigubat, masapul a makibingayda kadakayo iti daga ti Canaan.
31: Kinuna dagiti lallaki iti tribu da Gad ken Ruben, Apo, tungpalenmi ti imbilin ti Apo .
32: Iti babaen ti panangidalanna, bumallasiwkami iti Jordan a mapan iti daga ti Canaan ket makigubatkami tapno mapagtalinaedmi ti dagami ditoy daya ti Jordan.
33: Iti kasta, inted ni Moises kadagiti tribu da Gad ken Ruben ken iti kagudua ti tribu ni Manases ti amin a daga a sakup ni Sihon nga ari dagiti Amorreo ken ni Og nga ari ti Basan, agraman dagiti kabangibang nga ili ken away.
34: Binangon manen ti tribu ni Gad dagiti nasarikedkedan nga ili ti Dibon, Atarot, Aroer,
35: Atrot Sofan, Jazer, Jogbeha,
36: Bet Nimra, ken Bet Haran.
37: Binangon manen ti tribu ni Ruben dagiti ili ti Hesbon, Eleale, Kiriataim,
38: Nebo, Baal Meon nabaliwan daytoy a nagan ken Sibma. Inikkanda ti baro a nagan dagiti ili a binangonda manen.
39: Rinaut dagiti kaputotan ni Makir nga anak ni Manases ti daga ti Galaad. Sinakupda ti daga ket pinagtalawda dagiti Amorreo nga agnaed sadiay.
40: Inted ni Moises ti daga ti Galaad kadagiti kapuonan ni Makir ket nagnaedda sadiay.
41: Rinaut ken sinakup ni Jair iti tribu ni Manases ti sumagmamano a barrio ket pinanagananna ida iti Barbarrio ni Jair.
42: Rinaut ken sinakup ni Noba ti Kenat ken dagiti barriona ket pinanagananna ti ili iti Noba nga impasurot iti naganna.