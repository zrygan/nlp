1: O Diosko ken Arik,
: ipakaammok a naindaklanka;
: agyamanak kenka iti agnanayon awan inggana.
2: Inaldawto nga agyamanak kenka;
: idaydayawkanto iti agnanayon nga awan inggana.
3: Naindaklan ti Apo ,
: ket maikari a naindaklan ti pannakaidaydayawna;
: saan a matukod ti kinatan-okna.
4: Maidaydayawto dagiti aramidmo iti tunggal kaputotan;
: ipakaammodanto dagiti gapuanam a naindaklan.
5: Masarsaritanto ti dayag ken daegmo,
: ket ut-utobekto dagiti
: nakaskasdaaw nga aramidmo.
6: Ipakdaar dagiti tattao
: dagiti nakaskasdaaw nga aramidmo,
: ket ipakaammokto ti kinaindaklanmo.
7: Saritaendanto ti amin a kinaimbagmo;
: ikantadanto ti kinamanangngaasim.
8: Managparabur ken manangngaasi ti Apo .
: Saan a nalaka nga agpungtot,
: ket di met maibus ti kinamanagayatna.
9: Naimbag ti Apo iti tunggal maysa,
: ket nadungngo kadagiti amin a pinarsuana.
10: Idaydayawdaka dagiti amin a parsuam, O Apo ,
: ket agyaman kenka dagiti bukodmo a tattao.
11: Ti dayag ti pagariam ti sawenda,
: ket ti bilegmo ti saritaenda,
12: tapno maammoan ti tunggal maysa
: ti naindaklan nga aramidmo
: ken ti kinadaeg ti pagariam.
13: Agnanayon ti panagarim;
: agpaut ti panagturaymo iti amin a kaputotan.
: Tungpalen ti Apo ti amin a karina;
: manangngaasi iti amin nga aramidna.
14: Tulonganna dagiti adda parikutna
: ket dagiti naidasay, bangonenna.
15: Mangnamnama kenka ti amin a parsua,
: ket ikkam ida iti kanen no masapulda.
16: Mangtedka a sibubuslon kadakuada,
: ket itedmo ti kasapulan ti tunggal maysa.
17: Nalinteg ti Apo iti amin a dalanna
: ken naasi iti amin nga aramidna.
18: Asideg ti Apo kadagiti amin nga umawag kenkuana;
: wen, kadagiti napudno nga agdawat iti tulongna.
19: Itedna ti kasapulan dagiti agraem kenkuana;
: denggenna ti asugda, ket isalakanna ida.
20: Salaknibanna dagiti amin nga agayat kenkuana,
: ngem dagiti amin a managdakdakes, dadaelenna.
21: Kanayonto nga idaydayawko ti Apo ;
: itan-ok koma ti amin a parsua
: ti nasantoan a naganna
: iti agnanayon nga awan inggana.