1: Dumtengto ti aldaw nga agturayto ti maysa a natakneng nga ari. Tumaudto dagiti papangulo a nalinteg.
2: Mayarigto ti tunggal maysa kadakuada iti pagkamangan no dumteng ti angin ken paglinongan no agbagio. Kasladanto karayan nga agay-ayus iti let-ang. Mayarigdanto iti anniniwan ti higante a bato iti natikag a daga.
3: Sikikita ken siaallingagdanto kadagiti pakasapulan dagiti tattao.
4: Naanusdanto ket ammodanto ti ar-aramidenda ken naimpapusoan ti saoda.
5: Awanto ti mangipagarup a mararaem ti maag wenno mangibaga a mapagtalkan ti nasabrak a tao.
6: Minamaag ti sao ti maag ket ti la dakes ti pampanunotenna nga aramiden. Maibusor iti Dios ti sao ken aramidna ket saanna a pakanen ti mabisin wenno painumen ti mawaw.
7: Dakes a tao ket dakes met dagiti aramidna. Isikatna a dadaelen dagiti napanglaw babaen kadagiti allilaw ken lapdanna ida a mangtunton iti kalinteganda.
8: Ngem ti natakneng, nalinteg ti aramidna ket pagtakderanna ti aniaman a nainkalintegan.
9: Denggenyo ti ibagak, dakayo a babbai a nanam-ay ti panagbiagna ken awan ti pakadanaganna.
10: Nalabit nga awan ti pagkuranganyo ita, ngem inton kastoy a tiempo inton umay a tawen, agdanagkayto ta awanto ti ubas a burasenyo.
11: Nanam-ay ti panagbibiagyo ken awan ti pakadanaganyo. Ngem ita, agtigergerkay iti buteng! Aguksobkayo ket agbidangkayo iti nakersang a lupot.
12: Danogenyo ti barukongyo kas panangipakitayo iti ladingityo. Ngamin, nadadaelen dagiti nabunga a talon ken dagiti kaubasan.
13: Agtubtubon dagiti siitsiitan a mula ken kalkalunay iti daga dagiti tattaok. Sangitanyo dagiti amin a balbalay a naragsak idi dagiti agnaed, kasta met ti naarimbangaw a siudad.
14: Agpapanawto amin a tattao iti siudad. Uray ti palasio mabaybay-anto. Madadaelto dagiti balbalay ken pagwanawanan a salaknibda ket agtalinaeddanto a rebrebba iti agnanayon. Sadiayto ti ayuyang dagiti atap nga asno ken pagaraban dagiti karnero.
15: Ngem ibaonto manen ti Dios ti espirituna kadatayo. Nadam-egto manen ti natikag a daga ket nawadwadto ti maapit kadagiti taltalon.
16: Addanto kinalinteg ken hustisia iti entero a daga.
17: Gapu ta aramidento ti tunggal maysa ti rumbeng, addanto agnanayon a kappia ken talged.
18: Natalna ken natalgedto ti pagtaengan dagiti tattao ti Dios. Awanto ti pakaringgoranda.
19: Ngem agtudonto iti yelo kadagiti kabakiran ket marakrakto ti siudad.
20: Naragsakto ti tunggal maysa gapu iti kaadu ti padanum dagiti mulada, ken gapu kadagiti natalged a pagaraban dagiti asno ken baka iti amin a disso.