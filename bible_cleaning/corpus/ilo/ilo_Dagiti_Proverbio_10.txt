1: Adtoy dagiti proberbio ni Solomon.
: No masiribka nga anak, pagtangsitnaka ni amam; no maagka, pagladingitem ni inam.
2: Awan imbag nga ited kenka ti kinabaknang a nagtaud iti allilaw, ngem ti kinalinteg ti mangyadayo kenka ken patay.
3: Saan nga ipalubos ti Apo a mabisinan ti nalinteg a tao, ngem dina ipalubos a magun-od ti dakes a tao ti tarigagayanna.
4: No nasadutka, pumanglawka, ngem no nagagetka, bumaknangka.
5: Agani ti manakem a tao no tiempo ti panagani; nakababain ti maturog iti tiempo ti panagani.
6: Mabendisionan ti naimbag a tao. Ti sao ti nadangkes abbonganna ti naranggas a katataona.
7: Malaglagipto a kas bendision ti naimbag a tao, ngem awanton pakalaglagipan iti nadangkes.
8: Ipangag ti manakem ti naimbag a pammagbaga. Madadaelto ti tao nga agsao iti minamaag.
9: Natalged ken awan pakaan-anoan ti naimbag a tao, ngem matiliwto dagiti nakillo.
10: Riribuk ti patauden ti tao a saan a mangibaga iti pudno. Ngem ti situtured nga agdillaw, agtrabaho iti para iti kappia.
11: Ubbog ti biag ti sao ti naimbag a tao, ngem ti sao ti nadangkes abbonganna ti naranggas a katataona.
12: Riribuk ti patauden ti gura, ngem abbongan ti ayat ti amin a biddut.
13: Adda kinasirib iti sao ti nalaing a tao, ngem masapul a madusa dagiti maag.
14: Gun-oden dagiti masirib ti amin a pannakaammo a kabaelanda a gun-oden. No agsao ti maag, umas-asibay latta ti riribuk.
15: Ti sanikua ti salaknib ti nabaknang, ngem ti kinakurapay ti pakadadaelan ti napanglaw.
16: Biag ti gunggona ti naimbag a tao, ngem ti basol pataudenna ti ad-adu pay a basol.
17: Agbiag ti tao a mangipangag iti panangisuro, ngem agpeggad ti tao a di mangawat iti biddutna.
18: Ulbod ti tao a mangilemmeng iti gurana. Maag ti agiwaras iti pammadpadakes.
19: No saoka la a sao, dakdakkel ti gundawaymo nga agbasol. No masiribka, agulimekka.
20: Mayarig iti nasudi a pirak ti sao ti naimbag a tao; awan serserbi ti panunot ti managdakdakes.
21: Adu a tattao ti matulongan ti sao ti naimbag a tao, ngem mabalin a pakatayam ti kinamaagmo.
22: Ti bendision ti Apo pabaknangenna ti maysa a tao. Mabalin a saan a manayonan ti kinabaknangna iti kinagagetna unay.
23: Maag ti tao a pagragsakanna ti agaramid iti dakes. Pagragsakan ti nasaririt a tao ti kinasirib.
24: Magun-od ti nalinteg a tao ti aniaman a tarigagayanna, ngem lak-amen ti managdakdakes ti kabutengna unay a dumteng.
25: No dumteng ti bagio, mapukaw dagiti managdakdakes, ngem kanayon a natalged ti nalinteg a tao.
26: Dimo ayaban ti sadut a mangaramid iti kayatmo a maaramid; mayarig dayta a tao iti suka a makaalino iti ngipen wenno asuk iti matam.
27: Agbutengka iti Apo ket umatiddog ti biagmo, ngem ababa ti biag dagiti managdakdakes.
28: Dagiti namnama dagiti naimbag a tao pataudenda ti rag-o, ngem awan ti mauray dagiti managdakdakes.
29: Salakniban ti Apo dagiti awan basolna, ngem dadaelenna dagiti agaramid iti dakes.
30: Natalged latta dagiti nalinteg a tattao, ngem saan nga agpaut iti daga ti managdakdakes.
31: Kinasirib ti sawen ti nalinteg a tao, ngem mapasardeng ti dila nga agsao kadagiti dakes a banag.
32: Ammo ti nalinteg ti nasayaat nga ibalikasna, ngem makapasakit ti sasawen ti managdakdakes.