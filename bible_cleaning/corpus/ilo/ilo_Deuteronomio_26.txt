1: Intuloy ni Moises, Kalpasan ti panangsakupyo iti daga nga ited kadakayo ti Apo a Diosyo ket agnaedkayon sadiay,
2: masapul a mangalakay iti umuna nga apit iti tunggal mulayo. Ibasketyo dagitoy ket ipanyo iti naituding a lugar a pagrukbaban.
3: Inkay iti padi nga agserserbi iti dayta a tiempo ket kunayo kenkuana, Kayatko nga ipakaammo iti imatang ti Apo a Diosko nga addaakon iti daga nga inkarina kadagidi kapuonanmi.
4: Alaen ti padi ti basket sana ikabil iti sango ti altar ti Apo a Diosyo
5: ket ipakaammoyo iti imatang ti Apo a Diosyo, Maysa nga agalla-alla nga Arameo ni amak a nangipan iti familiana idiay Egipto. Bassit ti bilangda idi napanda sadiay ngem immaduda ket nagbalinda a nabileg a pagilian.
6: Pinarparigatdakami dagiti Egipcio ket pinilitdakami nga agtrabaho a kas tagabu.
7: Immasugkam iti Apo a Dios dagiti kapuonanmi. Impangagna dagiti asugmi; nakitana ti panagsagaba, pannakaparparigat ken panagladladingitmi.
8: Babaen iti naindaklan a pannakabalinna, impanawnakam idiay Egipto. Nagiparang kadagiti milagro ken datdatlag a pasamak. Nakabutbuteng dagiti pasamak a pinarnuayna.
9: Inyegnakami ditoy ket intedna kadakami daytoy nabaknang ken nadam-eg a daga.
10: Ngarud, yegko iti Apo ti umuna nga apitko iti daga nga intedna kaniak.
: Ikabilyo ti basket iti imatang ti Apo ket agrukbabkayo sadiay.
11: Agyamankayo gapu iti amin a naimbag a banag nga inted kadakayo ti Apo a Diosyo, dakayo ken ti familiayo. Awisenyo a makipagrambak dagiti Levita ken dagiti ganggannaet nga agnaed iti sakupyo.
12: Tunggal maikatlo a tawen, itedyo dagiti apagkapullo dagiti apityo kadagiti Levita, ganggannaet, ulila ken balo a babbai tapno iti amin nga ili adda umanay a taraonda. Kalpasanna,
13: kunayo iti Apo , Awanen ti nabati iti nasagradoan nga apagkapullo iti balayko. Intedko kadagiti Levita, ganggannaet, ulila ken balo a babbai a kas imbilinmo kaniak. Awan ti sinalungasingko wenno nalipatak a bilinmo maipapan iti apagkapullo.
14: Diak nangan iti apagkapullo idi nagminatayak. Awan ti inruarko iti daytoy idi maibilangak a narugit iti imatang ti linteg. Awan met ti indatonko uray sangkabassit laeng kadagiti natay. Tinungpalko ti pagayatam, O Apo . Inaramidko amin nga imbilinmo kaniak maipapan iti apagkapullo.
15: Tumannawagka ngarud manipud nasantoan a pagtaengam sadi langit ket bendisionam dagiti tattaom nga Israelita ken ti nabaknang ken nadam-eg a daga nga intedmo kadakami, kas inkarim kadagidi kapuonanmi.
16: Ita nga aldaw, ibilin ti Apo a Diosyo a tungpalenyo dagiti amin a lintegna. Tungpalenyo ngarud ida a sipapasnek iti amin a puso ken kararuayo.
17: Ita nga aldaw, binigbigyo ti Apo a kas Diosyo. Inkariyo nga agtulnogkayo kenkuana, tungpalenyo dagiti lintegna ken aramidenyo amin nga ibilinna.
18: Ita nga aldaw, inawatnakayo ti Apo a tattaona a kas inkarina kadakayo ket bilinennakayo a tungpalenyo amin a lintegna.
19: Pagbalinennakay a nabilbileg ngem dagiti dadduma a pagilian a pinarsuana ket maidaydayaw ken maitan-okto ti naganna. Dakayto dagiti nasantoan a tattaona a kas inkarina.