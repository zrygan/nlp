1: Ni Ciro ti ari a pinili ni Yahweh!
: Dinutokanna a mangparmek kadagiti nasion,
: imbaonna a mangparukma kadagiti nabileg nga ari;
: ilukatto ni Yahweh kenkuana dagiti ruangan dagiti siudad.
: Kuna ni Yahweh ken ni Ciro,
2: Siakto ti mangisagana iti dalanmo.
: Simpaekto dagiti bambantay ken turturod.
: Rakrakekto dagiti bronse a ruangan;
: tukkolekto dagiti landok a balunetda.
3: Ikkankanto kadagiti gameng
: nga aggapu kadagiti nasipnget, nalimed a lugar.
: Iti kasta, maammoamto a siak ni Yahweh,
: ket pinilinaka ti Dios ti Israel.
4: Dutokanka a tumulong kadagiti Israelita,
: dagiti tattao a pinilik nga adipenko.
: Inikkanka iti naindaklan a pammadayaw,
: nupay dinak am-ammo.
5: Siak ni Yahweh, awan ti sabali a dios.
: Itedkonto ti pigsa a masapulmo,
: nupay dinak am-ammo.
6: Aramidek daytoy tapno maammoan amin a tattao
: iti amin a suli ti lubong
: a siak ni Yahweh,
: ken awan ti sabali a Dios.
7: Paaddaek ti lawag ken ti sipnget;
: yegko ti bendision ket idissuorko ti didigra.
: Siak, ni Yahweh, ti agaramid amin kadagitoy.
8: Itedkonto ti balligi manipud langit kas iti tudo;
: aglukatto ti daga a mangawat kenkuana,
: ket agsabongto iti wayawaya ken hustisia.
: Siak, ni Yahweh, ti akinnakem
: a mapasamak amin dagitoy.
9: Asi pay ti makisuppiat iti nangdamili kenkuana,
: ta maysa laeng a banga kadagiti adu a banga.
: Saludsodenna kadi iti agdamdamili
: no ania ti ar-aramidenna?
: Pagduaduaanna kadi
: ti kabaelan ti nangdamili kenkuana?
10: Adda kadi makaitured nga agkuna
: kadagiti nagannak kenkuana,
: Apay nga inaramiddak a kastoy?
11: Ni Yahweh a Nasantoan a Dios ti Israel
: ken mangbukel iti masakbayan, kunana
: Ania koma ti bibiangmo maipapan kadagiti annakko?
: Ania ti kalintegam a mangibaga ti rumbeng nga aramidek?
12: Siak ti nangaramid iti daga ken namarsua
: iti sangkataoan nga agnaed kenkuana.
: Inyukradko dagiti langit babaen iti bilegko;
: inurnosko ti init, ti bulan ken dagiti bituen.
13: Tinignayko ni Ciro a mangtungpal iti panggepko,
: ken mangpalinteg iti amin a banag.
: Simpaekto dagiti amin a dalan a pagnaanna;
: bangonennanto manen ti siudadko a Jerusalem,
: ket wayawayaannanto dagiti tattaok a naibalud.
: Awan nangtangdan wenno nangpasuksok kenkuana
: tapno aramidenna daytoy.
: Daytoy ti sao ni Yahweh a Mannakabalin-amin.
14: Kuna ni Yahweh iti Israel,
: Kukuamto ti kinabaknang ti Egipto ken Etiopia,
: tagabuemto dagiti natatayag a tattao ti Seba;
: sikakawardanto a sumursurot kenka.
: Agrukbabdanto kenka ket kunada,
: Adda ti Dios kenka, is-isu laeng ti Dios.
15: Ti Dios ti Israel,
: maysa a Dios a saan a makita;
: isalakanna dagiti tattaona.
16: Maibabainto dagiti amin nga agar-aramid iti imahen;
: malalaisdanto amin.
17: Ngem insalakan ni Yahweh ti Israel,
: ket agnanayon ti balligina;
: pulos a dinto maibabain dagiti tattaona.
18: Pinarsua ni Yahweh dagiti langit
: isu laeng ti pudno a Dios!
: sinukog ken inaramidna ti daga
: inaramidna a natibker ken mataginayon awan inggana.
: Saanna nga inaramid nga awan serserbina,
: no di ket pagnaedan dagiti tattao.
: Isu ti agkuna,
: Siak ni Yahweh,
: ket awanen ti sabali a Dios.
19: Saanak a nagsao iti nalimed,
: saanko met nga inlimed ti panggepko.
: Diak imbilin kadagiti Israelita
: a birokendak iti lugar a gusoguso.
: Siak ni Yahweh, ket pudno ti ibagak;
: ipakaammok no ania ti nalinteg.
20: Kuna ni Yahweh,
: Aguummongkayo, dakayo a tattao dagiti nasion,
: dakayo amin a nakalasat idi matnag ti pagarian,
: idatagyo dagiti bagbagiyo tapno mausigkayo.
: Nengneng dagiti mangilibut
: kadagiti imahen a didiosenda a kayo,
: ken agkararag kadagiti didiosen
: a saan a makaisalakan kadakuada!
: Pulos nga awan ti ammo dagitoy a tattao!
21: Umaykayo ket idatagyo dagiti kasoyo iti pangukoman,
: bay-anyo nga agiinnuman dagiti naidarum.
: Siasino ti nangipadto idi un-unana,
: a daytoyto ti mapasamak?
: Saan aya a siak, ni Yahweh,
: ti Dios a mangisalakan kadagiti tattaona?
: Awanen ti sabali a Dios, malaksid kaniak.
22: Agsublikayo kaniak tapno maisalakankayo,
: dakay a tattao iti entero a daga.
: Siak ti Dios, awan ti sabali.
23: Pudno ti ikarik ket saan a mabaliwan.
: Sipapasnekak a mangikari
: nga agparintumengto dagiti amin a tao iti sangoanak,
: ket isapatada a napudnoda kaniak.
24: Kunadanto a siak lat' pagtaudan
: ti balligi ken pigsa;
: ngem maibabainto amin a gumura kaniak.
25: Siak, ni Yahweh, ti mangisalakanto kadagiti amin a kaputotan ni Jacob,
: ket idaydayawdakto.