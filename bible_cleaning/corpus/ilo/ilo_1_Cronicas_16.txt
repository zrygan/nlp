1: Impanda ti Lakasa ti Tulag iti uneg ti tolda a naisagana a pakaikabilanna. Kalpasanna, nagidatagda kadagiti daton a mapuoran ken daton a pakikappia iti Dios.
2: Kalpasan ti panangidatag ni David kadagiti animal a mapuoran, binendisionanna dagiti tattao iti nagan ni Yahweh
3: sa nagiwaras iti taraon. Inikkanna ti tunggal lalaki ken babai nga Israelita iti maysa a tinapay, tinuno a karne, ken kankanen a pasas.
4: Nangdutok ni David iti sumagmamano a Levita a mangipangulo iti panagdaydayaw ken ni Yahweh a Dios ti Israel iti sangoanan ti Lakasa ti Tulag babaen iti panagkanta ken panangitan-ok kenkuana.
5: Ni Asaf ti nadutokan a pangulo, ket ni Zacarias ti katulonganna. Da Jeiel, Semiramot, Jehiel, Mattitias, Eliab, Benaias, Obed Edom ken Jeiel dagiti para-tokar iti arpa. Ni Asaf ti para-piangpiang.
6: Da Benaias ken Jahaziel a papadi ti para-trumpeta, ket aramidenda daytoy iti naituding a tiempo iti sangoanan ti Lakasa ti Tulag.
7: Dayta ti umuna a pannangted ni David ken ni Asaf ken kadagiti padana a Levita iti annong a mangikankanta kadagiti pagdaydayaw iti Dios.
8: Agyamankay iti Apo , awaganyo ti naganna,
: ipakaammoyo kadagiti tattao dagiti inar-aramidna!
9: Kantaanyo ti Apo iti pagdaydayaw;
: ipakaammoyo dagiti inaramidna a nakaskasdaaw!
10: Agragsaktayo ta kukuanatayo ti Apo ;
: agragsak koma amin nga agdaydayaw kenkuana!
11: Inkay agpatulong iti Apo ,
: ket kanayon nga agdaydayawkayo kenkuana.
1213: Dakayo a kaputotan ni Jacob nga adipen ti Dios,
: kaputotan ni Israel a pinili ti Dios,
: lagipenyo dagiti milagro nga inaramidna
: ken dagiti pangngeddeng nga impaulogna.
14: Ti Apo ti Diostayo,
: agpaay dagiti bilinna iti entero a daga.
1516: Diyo lipatan ti katulaganna ken ni Abraham,
: ti inkarina ken ni Isaac
: ti tulag nga agpaay iti amin a kaputotan.
17: Nakitulag ti Apo ken ni Jacob;
: agpaut iti agnanayon ti tulagda.
18: Itedkonto kenka ti daga ti Canaan, kinunana,
: sikanto ti akinkukua.
19: Bassit idi ti bilang dagiti tattao ti Dios,
: ganggannaetda iti daga ti Canaan.
20: Nagalla-allada kadagiti nadumaduma a nasion,
: nagalis-alisda kadagiti nadumaduma a pagarian.
21: Ngem di impalubos ti Dios nga adda mangparigat kadakuada,
: binallaaganna dagiti ari tapno masalaknibanda.
22: Diyo ranggasan dagiti pinilik nga adipenko;
: diyo sagiden dagiti bukodko a profeta.
23: Kantaanyo ti Apo , dakay amin a tattao iti lubong!
: Inaldaw nga ipakaammoyo ti naimbag a damag nga insalakannatayo.
24: Ipakaammoyo ti dayagna kadagiti pagilian;
: kadagiti amin a tattao ibagayo dagiti nakaskasdaaw nga aramidna.
25: Naindaklan ti Apo , ket masapul nga idaydayawtayo;
: ad-adda nga isu ti kabutengtayo ngem ti siasinoman a didiosen.
26: Kinitikitan laeng nga imahen ti didiosen dagiti sabali a pagilian,
: ngem ti Apo ti namarsua kadagiti langit.
27: Dayag ken daeg ti manglikmut kenkuana,
: bileg ken rag-o ti mangpunno iti Templona.
28: Idaydayawyo ti Apo , dakayo amin a tattao ditoy daga,
: itan-okyo ti dayag ken pannakabalinna.
29: Idaydayawyo ti nadayag a nagan ti Apo ;
: mangitugotkay iti daton ket umaykayo iti Templona.
: Agrukbabkay iti imatang ti Nasantoan no agparang.
30: Dakayo iti entero a daga, agpigergerkayo iti sangoananna,
: natibker ti pannakaipasdek ti daga ket saan a mayalis.
31: Agragsakkayo, dakay a langit ken daga!
: Ibagayo kadagiti nasion a ti Apo ti ari.
32: Agdaranudorka, taaw ken amin nga adda kenka;
: agrag-okayo, dakayo a tay-ak ken amin nga adda kadakayo.
33: Agriawto dagiti kayo iti kabakiran gapu iti rag-o,
: inton umay ti Apo a mangituray iti daga.
34: Naimbag ti Apo , ket agyamankayo kenkuana
: agpaut nga agnanayon ti ayatna.
35: Ibagayo kenkuana, Isalakannakam, O Dios a Mannubbotmi,
: ummongennakami, ket ispalennakami kadagiti nasion,
: tapno agyamankami kenka
: ket idaydayawmi ti nasantoan a naganmo.
36: Idaydayawyo ti Apo a Dios ti Israel!
: Idaydayawyo iti agnanayon nga awan ti inggana.
: Ket kinuna dagiti amin a tattao: Amen sada indaydayaw ni Yahweh.
37: Dinutokan ni David ni Asaf ken dagiti padana a Levita a permanente a mangimaton iti panagdaydayaw iti lugar a nakaikabilan ti Lakasa ti Tulag. Inaldaw nga aramidenda ti annongda sadiay.
38: Tumulong kadakuada ni Obed Edom nga anak ni Jedutun ken 68 a kakabagianna. Da Hosa ken Obed Edom ti makaammo iti pannakaguardia dagiti ruangan.
39: Nupay kasta, ni Zadok ken dagiti padana a padi ti mangipangulo iti panagdaydayaw ken ni Yahweh iti santuario idiay Gabaon.
40: Binigat ken minalem nga agidatagda iti animal a mapuoran iti altar kas nailanad iti Linteg nga inted ni Yahweh iti Israel.
41: Kaduada sadiay da Heman ken Jedutun, ken dagiti dadduma a napili nga agkanta iti pagdaydayaw ken ni Yahweh gapu iti agnanayon nga ayatna.
42: Naipaannong pay kada Heman ken Jedutun ti pannakapaguni dagiti trumpeta, piangpiang ken dadduma nga instrumento a mangdanggay kadagiti kanta a pagdaydayaw. Dagiti kamkameng ti familia ni Jedutun ti makaammo iti pannakaguardia dagiti ruangan.
43: Nagawid dagiti tattao. Nagawid met ni David tapno agyan pay laeng iti mabiit iti denna ti familiana.