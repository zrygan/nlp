1: Idaydayawmo ti Apo ,
: O kararuak!
: Amin nga adda kaniak,
: idaydayawyo ti nasantoan a naganna.
2: Amin a kaunggak
: idaydayawmo ti Apo ;
: silalagipka koma iti kinamanangngaasina.
3: Pakawanenna ti amin a basolko,
: paimbagenna ti amin a sakitko.
4: Yadayonak iti patay
: ken bendisionannak iti asi ken ayat.
5: Punnoenna ti biagko iti kinaimbagna
: tapno agtalinaedak nga agtutubo ken napigsa a kas iti agila.
6: Ikalintegan ni Yahweh dagiti mailupitlupit;
: itdenna kadakuada ti kalinteganda.
7: Impakaammona ken
: ni Moises dagiti panggepna;
: impakitana kadagiti Israelita
: dagiti naindaklan nga aramidna.
8: Managayat ken manangngaasi ni Yahweh;
: saan a nalaka nga agpungtot, ket di agbalbaliw ti ayatna.
9: Saan a kanayon a mangbabalaw,
: saan met nga agnanayon ti pungtotna.
10: Saannatayo a dusaen
: kas mayannatup iti basoltayo.
: Saannatayo met balsen
: kas mayannurot iti labsingtayo.
11: Kas iti kalawa ti nagbaetan ti langit ken daga,
: kasta ti ayatna kadagiti agbuteng kenkuana.
12: No kasano ti kaadayo ti laud manipud daya,
: kasta met ti kaadayo ti pangikabilanna kadagiti basbasoltayo.
13: Kaasian ti ama kadagiti annakna;
: kasta ti panangngaasi ni Yahweh kadagiti agraem kenkuana.
14: Ammona no ania ti nakaaramidantayo;
: malagipna a tapoktayo.
15: Mayarig iti ruot ti biag ti tao.
: Kas iti sabong iti let-ang
: a dumakkel ken lumasbang.
16: Dumteng ti angin ket mapukawen,
: awanton ti makakita, dinto agparangen.
17: Ngem kadagiti agdayaw iti Apo
: agnanayon ti ayatna, awan patinggana.
: Kadagiti amin a kaputotan, agpaut ti kinaimbagna.
18: Kasta met kadagiti mangtungpal iti tulagna,
: kadagiti napudno a mangannurot kadagiti bilbilinna.
19: Impasdek ti Apo ti tronona sadi langit,
: ket isu ti ari ti amin.
20: Idaydayawyo ti Apo , dakayo a mannakabalin
: ken napipigsa nga anghelesna,
: dakayo a dumngeg ken agtulnog iti bilinna.
21: Idaydayawyo ti Apo ,
: dakayo a nailangitan a pannakabalin,
: dakay a babaonenna nga agtungpal iti pagayatanna.
22: Idaydayawyo ti Apo ,
: dakayo amin a parsuana,
: iti amin a disso a pagturayanna.
: O kararuak, idaydayawmo ti Apo .