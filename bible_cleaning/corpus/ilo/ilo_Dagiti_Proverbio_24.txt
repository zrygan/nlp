1: Dimo apalan dagiti managdakdakes ket dimo tarigagayan ti makigayyem kadakuada.
2: Ta pampanunotenda laeng ti mangriribuk, ket tunggal agsaoda adda mapasakitan.
3: Mabangon dagiti balbalay iti kinasirib ken pannakaawat.
4: No sadino ti ayan ti pannakaammo mapunno dagiti kuartona kadagiti agkakapateg ken agkakapintas a bambanag.
5: Nasaysayaat ti masirib ngem ti napigsa; wen, naim-imbag ti ammo ngem ti pigsa.
6: Kinaagpaysona, masapul nga adda naannad a panagplano sakbay a mapanka iti paggugubatan, ket no ad-adu ti naimbag a pammagbaga, dakdakkel ti namnama ti panagballigi.
7: Saan a maawatan ti maag dagiti nainsiriban a pagsasao. Saanna a mabalin ti makipartisipar kadagiti importante a pagsasaritaan.
8: No kanayon nga agpanggepka iti dakes, agdindinamagkanto a manangriribuk.
9: Basol ti aniaman a panggep ti maag. Kagura dagiti tattao ti tao a mangipagarup nga isu laeng ti nalaing.
10: No nakapuyka iti tiempo ti riribuk, awan duadua a nakapsutka.
11: Dika bumdeng a mangispal iti tao a mapapatay nga awan gapgapuna.
12: Nalabit a kunam nga awan bibiangmo, ngem ammo ti Dios ti adda iti panunotmo ket ammona dagiti panggepmo, ta kanayon a sipsiputannaka. Supapakanna dagiti tattao kadagiti aramidda.
13: Anakko, manganka iti diro ta pagsayaatam. Kas iti diro a maala iti rara a nasam-it iti panagramanmo,
14: kasta met a ti ammo ken sirib pagsayaatan ti kararua. Ikagumaam ti maaddaan iti kinasirib ket naraniagto ti masakbayam.
15: Dimo panggepen a takawan ti nalinteg a tao wenno agawen ti balayna. Dakes ti kasta nga aramid.
16: Uray no mamin-ano a matuang ti nalinteg, bumangon latta. Ngem dadaelen ti didigra ti managdakdakes.
17: Dika agragsak no madidigra ti kabusormo ket dika met agrag-o no maitibkol.
18: Ammo ti Apo , ket dina kayat ti aramidmo. Dinanto pay ket patuloyenen a dusaen.
19: Dimo ipalubos a mariribukka gapu kadagiti managdakdakes ken dimo apalan ida.
20: Awan ti masakbayan ti dakes a tao, ket awan namnamaenna.
21: Anakko, agbutengka iti Apo ken agraemka iti ari. Dika makibiang kadagiti mangsukir kadakuada.
22: Saan a mamin-ano a madadael dagiti kakasta a tattao. Ammom kadi ti didigra a mabalin nga idissuor ti Dios wenno ti ari?
23: Sao met dagiti masirib a tattao dagitoy
: Saan a nasayaat a mangidumduma ti ukom.
24: No ikeddengna a nakabasol ti awan basolna, ilunod ken guraento ti tunggal maysa.
25: Ngem rumang-ay ken nasayaatto ti pakasarsaritaan dagiti ukom a mangdusa kadagiti nakabasol.
26: Ti mangted iti tumutop a sungbat, arigna iti panangagek iti bibig.
27: Sakbay nga agbalay ken mangasawaka, isaganam pay nga umuna ti talonmo ken sumapulka iti panggeddam.
28: Dika agsaksi iti maibusor iti kaarrubam no awan ti gapuna wenno agsao iti maibusor kenkuana.
29: Dimo kunaen, Aramidek kenkuana ti inaramidna kaniak tapno makabalesak!
30: Nagnaak iti talon ken kaubasan ti nasadut ken maag a tao.
31: Nasaknapandan kadagiti sisiitan ken nagkaruotanen. Nargaay metten ti bakudda a bato.
32: Kinitak daytoy ken pinampanunotko, ket daytoy ti naadalko
33: Ala, agiddaka; maturogka latta. Agdalikepkepka ken aginanaka,
34: ngem bayat ti pannaturogmo, dumteng kenka ti kinapanglaw a kas iti idadateng ti siaarmas a mannanakaw.