1: Isungbat dagiti tattao
: Adda ngata mamati iti ipadamagmi ita?
: Siasino ngata ti makabigbig
: iti pannakabalin ti Apo iti daytoy?
2: Nagayatan ti Apo a dumakkel ti adipenna
: a kas maysa a mula a nagramut iti namaga a daga.
: Awan takneng ken daegna
: tapno maawisnakami.
: Awan ti makaay-ayo a buyana
: tapno makayawankami.
3: Inuy-uyaw ken saanmi nga inawat,
: inibturanna ti rigat ken panagsagaba.
: Awan kimmita kenkuana
: dimi inkaskaso a kasla awan serserbina.
4: Ngem sinagabana dagiti sagabaentayo koma,
: ti rigat a datayo koma ti naglak-am imbaklayna.
: Impagaruptayo a ti rigat a naglabasanna
: maysa a dusa nga impatay ti Dios kenkuana.
5: Ngem nasugat gapu kadagiti basbasoltayo,
: nasaplit gapu kadagiti dakes nga aramidtayo.
: Nawayawayaantayo gapu iti dusa a sinagabana,
: naagasantayo gapu iti pannakasapsaplitna.
6: Mayarigtay amin iti karnero a napukaw,
: nagturong ti tunggal maysa iti kinaykayatna.
: Ngem impabaklay ti Apo kenkuana
: ti dusa a maipatay koma kadatayo.
7: Naparparigat ngem inibturanna a sipapakumbaba;
: pulos a saan a nagsao, awan imbalikasna.
: Kasla urbon ti karnero a maipan iti pagpartian,
: kas iti karnero a mapukisan,
: pulos a saan a nagsao, awan insawangna.
8: Natiliw ken naikeddeng a madusa,
: ket naipanaw a mapapatay;
: awan ti nangay-ay iti gasatna.
: Napapatay gapu kadagiti basol ti sangkataoan.
9: Naitanem a naitipon kadagiti managdakdakes,
: naitabon iti denna dagiti babaknang,
: idinto a pulos nga awan dakes nga inaramidna
: wenno ulbod a sinaona.
10: Kuna ti Apo ,
: Nagayatak ti panagsagabana;
: maysa a daton ti ipapatayna
: a mangyeg iti pannakapakawan ti basol.
: Iti kasta, makitananto dagiti kaputotanna,
: ket atiddogto ti panagbiagna;
: isunto ti maaramat iti panagballigi ti panggepko.
11: Agrag-onto manen kalpasan ti panagtutuokna;
: maammoannanto nga adda serbi ti panagsagabana.
: Isu ti nalinteg nga adipenko,
: awitennanto ti dusa dagiti adu,
: ket gapu kenkuana pakawanekto ida.
12: Ikkakto ngarud iti natan-ok a saad,
: saad a maipaay kadagiti natan-ok
: ken nabileg a tattao.
: Siaayat a nangted iti biagna,
: ket naibilang kadagiti managdakdakes.
: Innalana ti lugar dagiti adu a managbasol,
: ket sinagabana ti dusa a maipatay kadakuada.