1: Kayat ni Satanas a riribuken dagiti Israelita, isut' gapuna nga inallukoyna ni David a mangsensus kadagiti Israelita.
2: Binilin ni David ni Joab ken dagiti dadduma a pangulo ti armada, Sursorenyo ti entero nga Israel, manipud Beerseba agingga idiay Dan, ket bilangenyo dagiti tattao sayonto ipakaammo kaniak ti dagupda.
3: Simmungbat ni Joab: Sapay koma ta paaduen ti Apo ti bilang dagiti Israelita. Natan-ok nga Ari, adipenmo amin ida. Apay a kayatmo nga aramiden daytoy a banag ket pagbasolem ti entero a nasion?
4: Nupay kasta, ti sao ti ari ti natungpal. Sinursor ni Joab ti entero nga Israel ket kalpasanna, nagsubli idiay Jerusalem.
5: Imbagana ken ni Ari David ti dagup dagiti lallaki a mabalin nga agsoldado: 1,100,000 iti Israel, ken 470,000 iti Juda.
6: Gapu ta saan nga inanamongan ni Joab ti bilin ti ari, dina inraman a binilang dagiti tribu ti Levi ken Benjamin.
7: Saan a naragsakan ti Dios iti naaramid, isut' gapuna a dinusana dagiti Israelita.
8: Iti kasta, kinuna ni David iti Dios, Nakabasolak iti nadagsen iti kastoy nga inaramidko. Pangngaasim ta pakawanennak; minamaag ti inaramidko.
9: Kinuna ni Yahweh ken ni Gad a pagipadpadtoen ni David,
10: Inka ibaga ken ni David nga ikkak iti tallo a pagpilianna. Aramidek ti pilienna a pangdusak kenkuana.
11: Napan ni Gad ken ni David ket imbagana ti sao ni Yahweh, Agpilika iti kayatmo
12: Tallo a tawen a panagbisin? Tallo a bulan nga itartarayam ti armada dagiti kabusormo? Wenno tallo nga aldaw a panangdarup ti Apo kenka babaen iti kampilan ken panangibaonna iti anghelna a mangyeg iti patay iti entero nga Israel? Ania ti ibagak iti Apo ?
13: Daytoy ti insungbat ni David ken ni Gad, Narikut ti sasaadek! Ngem diak kayat a ti tao ti mangdusa kaniak. Yantangay ta manangngaasi ti Apo , bay-am nga isu ti mangdusa kaniak.
14: Nangyeg ngarud ni Yahweh iti angol kadagiti Israelita ket 70,000 ti natay.
15: Nangibaon ti Dios iti anghel a mangdadael iti Jerusalem, ngem nagbaliw ti panunotna idi ipatungpalna ti bilin ket kinunana, Isardengmon! Isunan! Nakatakder idi ti anghel iti asideg ti pagirikan ni Arauna a Jebuseo.
16: Nakita ni David ti anghel nga agtaktakder iti nagbaetan ti langit ken daga. Nakaiggem ti anghel iti kampilan ket sisasagana a mangdadael iti Jerusalem. Nagpakleb ni David ken dagiti pangulo dagiti tattaonakakawesda amin iti nakersang a lupot
17: ket inkararagna, O Dios, siak ti nagbasol. Siak ti nagpasensus. Awan ti basol dagitoy a tattao. O Apo a Diosko, dusaennakami a sangafamilian ngem ispalem dagiti tattaom.
18: Imbaga ti anghel ni Yahweh ken ni Gad a bilinenna ni David a mangbangon iti altar a pagdaydayawan ken ni Yahweh iti pagirikan ni Arauna.
19: Tinungpal ni David ti bilin ni Yahweh ket napan kas iti imbaga ni Gad kenkuana.
20: Agir-irik idi iti trigo ni Arauna ken dagiti uppat a lallaki nga annakna. Apaman a nakitada ti anghel, nagtaray dagiti annakna a napan naglemmeng.
21: Idi makita ni Arauna a sumungsungad ni Ari David, pimmanaw iti pagirikan ket nagpakleb iti sangoanan ni David.
22: Kinuna ni David kenkuana, Ilakom kaniak ti disso a pagir-irikam tapno adda pangbangonak iti altar nga agpaay iti Apo ket iti kasta, sumardeng ti angol. Itedko ti tumutop a bayadna.
23: Kinuna ni Arauna, Alaem latta, Natan-ok nga Ari. Aramidem ti kayatmo. Adtoy dagiti baka nga idatagmo a daton a mapuoran. Adda met ditoy dagiti pagirik a tabla a pagsungrodmo ken trigo a maidatag a daton a makan. Ipadawatko amin dagitoy kenka.
24: Ngem simmungbat ti ari, Saan! Itedko ti tumutop a bayadna. Diak kayat nga idaton iti Apo ti aniaman a kukuam a saanko a binayadan.
25: Inikkanna ni Arauna iti 600 a bagi ti balitok a bayad ti pagirikan.
26: Nangbangon sadiay iti altar a maipaay ken ni Yahweh ket nagidatag kadagiti daton a mapuoran ken daton a pakikappia. Nagkararag ket sinungbatan ni Yahweh babaen iti panangyegna iti apuy a nanguram kadagiti daton iti altar.
27: Imbaga ni Yahweh iti anghel nga isublina ti kampilanna iti kalubanna. Nagtungpal ti anghel.
28: Gapu iti daytoy, nabigbig ni David nga impangag ni Yahweh ti kararagna, isu a nagidatag kadagiti daton iti altar iti pagir-irikan ni Arauna.
29: Kadagitoy nga aldaw, adda pay laeng iti let-ang ti nasagradoan a tolda ni Yahweh nga inaramid ni Moises ken ti altar a pagidatagan iti daton a mapuoran iti pagdaydayawan idiay Gabaon.
30: Ngem saan a nakapan ni David sadiay tapno agdaydayaw iti Dios, agsipud ta kabutengna ti kampilan ti anghel ni Yahweh.