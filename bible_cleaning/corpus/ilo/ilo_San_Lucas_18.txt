1: Sinarita ni Jesus kadakuada daytoy a pangngarig tapno isurona ida a masapul nga agkararagda a kanayon ken dida pukawen ti namnamada.
2: Kinuna ni Jesus, Adda idi maysa a hues iti maysa nga ili. Saan nga agbuteng iti Dios ket awan raraemenna a tao.
3: Adda met maysa a balo a babai iti dayta met laeng nga ili. Masansan a mapan iti hues a kunkunana, Tulongannak kadi a mangtunton iti kalintegak iti kabusorko!
4: Nabayag a di inkaskaso ti hues, ngem kamaudiananna, kinunana iti bagina, Nupay no diak agbuteng iti Dios ken awan raemek a tao,
5: ngem gapu ta maumaakon a singsingaen daytoy a balo, itedko man laengen ti dawdawatenna. No saan, dinakto sardengan a ringringgoren ket maibuston ti anusko.
6: Intuloy ti Apo: Nangngegyo ti kinuna ti dakes a hues?
7: Ket dinto aya tulongan ti Dios dagiti tattaona nga umas-asug kenkuana iti aldaw ken rabii? Dinanto kadi dardarasen ti tumulong kadakuada?
8: Ibagak kadakayo a dagdagusennanto nga ipaay kadakuada ti hustisia. Ngem inton umay ti Anak ti Tao, addanto ngata masarakanna a pammati ditoy daga?
9: Sinarita pay ni Jesus daytoy a pangngarig kadagiti tattao a mangitangtangsit iti kinaimbagda ken manguy-uyaw kadagiti sabsabali.
10: Adda dua a lallaki a napan nagkararag idiay Templo: maysa ti Fariseo, maysa ti agsingsingir iti buis.
11: Nagtakder ti Fariseo iti napakni a lugar ket inkararagna a siuulimek Agyamanak kenka, O Dios, ta saanak a kas kadagiti dadduma a naagum, naulbod wenno makikamkamalala. Agyamanak met ta saanak a kas iti daytoy nga agsingsingir iti buis.
12: Maminduaak nga agayunar tunggal lawas, ket itedko ti apagkapullo ti amin a masapulak.
13: Ngem nagtakder iti adayo ti agsingsingir iti buis ket dina pay itangad dagiti matana sadi langit. Dinandanogna ketdi ti barukongna ket kinunkunana, O Dios, kaasiannak kadi a managbasol!
14: Kinuna ni Jesus, Ibagak kadakayo, nagawid ti agsingsingir iti buis a napalinteg iti sangoanan ti Dios. Ngem ti Fariseo, saan a napalinteg. Ta ti mangitantan-ok iti bagina, maipababanto. Ngem ti mangipababa iti bagina, maitan-okto.
15: Adda sumagmamano a tattao a nangyeg kadagiti ubbingda tapno ipatay ni Jesus ti imana kadakuada. Nakita dagiti adalan ket inungtanda ida iti kasta nga inaramidda.
16: Ngem inayaban ni Jesus dagiti ubbing, ket kinunana, Palubosanyo dagiti ubbing nga umay kaniak. Diyo paritan ida, ta dagiti kas kadakuada ti agtagikua iti Pagarian ti Dios.
17: Laglagipenyo a ti siasinoman a di umawat iti Pagarian ti Dios a kas iti panangawat ti maysa nga ubing, saanto a makastrek sadiay.
18: Nagsaludsod ken ni Jesus ti maysa a panguloen a Judio. Naimbag a Maestro, kinunana, ania ti aramidek tapno magun-odko ti biag nga agnanayon?
19: Kinuna ni Jesus, Apay nga awagannak iti naimbag? Awan ti naimbag no di laeng ti Dios.
20: Ammom dagiti bilbilin: Dika makikamalala; dika mamapatay; dika agtakaw; dika agsaksi iti ulbod; agraemka kadagiti nagannak kenka.
21: Sipud pay idi ubingak, tinungtungpalko amin dagitoy a bilin, insungbat ti lalaki.
22: Idi mangngeg daytoy ni Jesus, kinunana, Adda pay maysa a pagkurangam. Ilakom amin a sanikuam samo ited kadagiti napanglaw ti naglakoam ket addanto kinabaknangmo sadi langit. Kalpasanna, umayka sumurot kaniak.
23: Ngem nagladingit ti tao idi mangngegna daytoy, agsipud ta adu ti sanikuana.
24: Nakita ni Jesus ti liday ti baknang. Nagrigat ketdin a sumrek dagiti nabaknang iti Pagarian ti Dios! kinunana.
25: Nalaklaka ti ilulusot ti maysa a kamelio iti abut ti dagum ngem ti iseserrek ti baknang iti Pagarian ti Dios.
26: Nangngeg dagiti tattao ti kinuna ni Jesus. Siasino ngaruden ti maisalakan? sinaludsodda.
27: Ti saan a mabalin kadagiti tattao, mabalin iti Dios, insungbat ni Jesus.
28: Kinuna ngarud ni Pedro, Adtoy, binaybay-anmi dagiti balbalaymi ket simmurotkami kenka.
29: Wen, kinuna ni Jesus kadakuada, ibagak daytoy kadakayo: ti siasinoman a nangpanaw iti balay, asawa a babai, kakabsat a lallaki, nagannak wenno annakna gapu iti Pagarian ti Dios,
30: ad-adunto nga adayo ti awatenna ditoy a biag, ket iti masakbayan, biag nga agnanayon.
31: Inyadayo ni Jesus dagiti sangapulo ket dua nga adalan ket kinunana kadakuada, Denggenyo! Sumang-attay idiay Jerusalem, ket matungpalto sadiay ti amin nga insursurat dagiti profeta maipapan iti Anak ti Tao.
32: Mayawatto kadagiti Hentil a mangang-angaw, mangpabpabain ken mangtuptupranto kenkuana.
33: Sapliten ken papatayendanto, ngem agungarto iti maikatlo nga aldaw.
34: Awan a pulos kadagitoy ti naawatan dagiti adalan. Nailinged kadakuada ti kaipapanan dagiti balikasna, ket dida ammo no ania ti sasawen ni Jesus.
35: Idi asidegen ni Jesus idiay Jerico, adda maysa a bulsek nga agtugtugaw ken agpalpalama iti igid ti dalan.
36: Nangngegna dagiti tattao nga aglabas ket sinaludsodna, Apay, ania dayta?
37: Lumabas ni Jesus a taga-Nazaret, kinunada kenkuana.
38: Iti kasta, impukkaw ti bulsek, Jesus nga Anak ni David! Kaasiannak kadi!
39: Inungtan dagiti adda iti sango ket imbagada kenkuana nga agulimek. Ngem inyad-addana ketdi ti nangipukkaw, Anak ni David, kaasiannak kadi!
40: Nagsardeng ngarud ni Jesus ket imbilinna a yasidegda kenkuana ti bulsek. Idi nayasidegen, sinaludsod ni Jesus kenkuana,
41: Ania ti kayatmo nga aramidek kenka?
: Apo, kinuna ti bulsek, Kayatko a makakitaak koma.
42: Makakitakan! insungbat ni Jesus. Ti pammatim ti nangpaimbag kenka.
43: Dagus a makakitan ti bulsek. Simmurot ken ni Jesus ket indaydayawna ti Dios. Idi makita dagiti tattao ti napasamak, indaydayawda met ti Dios.