1: Daytoy dagiti sao ti Mannursuro, ti anak ni David a nagari idiay Jerusalem.
2: Awan serserbi ti amin a banag. Awan serserbida, kinuna ti Mannursuro. Awan serserbi ti biag; wen, awan amin serserbina.
3: Iti unos ti panagbiagmo, agtrabaho ken agbannogka ngem ania ti pakakitaan iti amin nga aramidmo?
4: Tumaud ken lumabas dagiti kaputotan ngem agtalinaed ti daga nga awan pagbaliwanna.
5: Lumgak ken lumnek pay laeng ti init; agsubli iti naggapuanna ket masapul a mangrugi manen.
6: Agpa-abagatan ti angin, agpa-amiananagrikusrikos sa agsubli manen.
7: Agturong iti taaw ti amin a karayan, ngem saan a mapno ti taaw. Agsubli ti danum iti pangrugian dagiti karayan ket mangrugi manen.
8: Agtungpal iti pannakautoy ti amin a banag ket narigat a sapulen dagiti balikas a mangyebkas iti daytoy. Saan a mapnek ti matatayo kadagiti makitana; saan met a mapnek ti lapayag kadagiti mangngegna.
9: Maulit-ulit laeng dagiti pasamak. Ti naaramid idin, maaramidto manen. Awan ti baro a banag iti entero a lubong.
10: Awan ti makapagkuna nga adda baro a banag. Awan! Ngem napasamak amin daytoy idi adayo pay a mayanaktayo.
11: Awan ti makalagip iti napasamak iti napalabas. Kadagiti aldaw a mapasungad awanto ti makalagip kadagiti mapasamak ita ken iti masakbayan.
12: Siak ti Mannursuro a nangituray iti Israel manipud iti Jerusalem.
13: Inkeddengko nga usigen ken adalen dagiti amin a mapaspasamak ditoy lubong.
: Intuding kadatayo ti Dios ti nasaem a kinadaksanggasat.
14: Naimatangak ti amin a napasamak iti daytoy a lubong, ket nasarakak nga awan kapaypay-anda; mayarig iti panangkamat iti angin.
15: Dimo malinteg ti killo. Dimo mabalin a bilangen ti awan.
16: Kinunak iti bagik, Nagbalinak a naindaklan a tao. Nasirsiribak nga adayo ngem iti siasinoman a sinarunok iti trono ti Jerusalem. Ammok ti pudno a kaipapanan ti kinasirib ken pannakaammo.
17: Inkeddengko nga adalen ti paggiddiatan ti pannakaammo ken kinamaag, kinasirib ken kinamauyong. Ngem natakuatak a kasko la kamkamaten ti angin.
18: Ad-adu ti pakariribukam no nasirsiribka; ad-adu met ti sagabaem no adu ti maammoam.