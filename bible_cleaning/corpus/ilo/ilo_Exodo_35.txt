1: Inummong ni Moises dagiti amin nga Israelita ket kinunana kadakuada, Daytoy ti imbilin ti Apo nga aramidenyo
2: Agtrabahokayo iti innem nga aldaw, ngem ngilinenyo ti maikapito, ta nasantoan nga aldaw a panaginana a maidaton kaniak, ni Yahweh. Mapapatay ti siasinoman nga agtrabaho iti dayta nga aldaw.
3: Uray ti panamasged laeng iti apuy ti uneg ti balayyo, maiparit iti Aldaw a Panaginana.
4: Kinuna ni Moises kadagiti amin nga Israelita, Daytoy ti imbilin ti Apo
5: Mangidatagkay iti daton iti Apo . Siasinoman nga agtarigagay a mangted, yegna dagitoy: balitok, pirak, wenno bronse;
6: de lana nga asul, ube ken nalabaga; nafino a linen; lupot a naabel iti dutdot ti kalding;
7: nakorte a lalat ti toro a karnero; nafino a lalat ti kalding; kayo ti akasia;
8: lana ti pagsilawan; bangbanglo a paglaok iti lana a pagkonsagrar ken iti nabanglo nga insenso;
9: napateg a karnelia ken napapateg a bato a maimontar iti efod ken iti pektoral ti Kangatoan a Padi.
10: Masapul nga umay dagiti amin a nalaing a trabahador kadakayo ket aramidenda amin nga imbilin ti Apo
11: ti Tolda ti Dios, ti Tolda agraman ti akin-uneg ken akinruar nga abbongna, dagiti kawit ken dagiti bastidorna, dagiti balunetna, dagiti poste agraman dagiti pagbatayanna,
12: ti Lakasa ti Tulag ken dagiti assiwna, ti kalub ken ti kurtina a panglinged.
13: Aramidenda met ti lamisaan ken dagiti assiw ken amin nga alikamenna, ti pagikabilan iti tinapay a maidaton iti Dios,
14: ti kandelero ti pagsilawan agraman dagiti alikamenna, dagiti pagsilawan agraman lana a segdenda.
15: Aramidenda ti altar a pagpuoran iti insenso agraman dagiti assiwna, ti lana a pagkonsagrar, ti nabanglo nga insenso ken ti kurtina ti ruangan ti Tolda ti Dios,
16: ti altar a pagpuoran kadagiti daton agraman ti bronse a barandiliasna, dagiti assiw ken amin nga alikamenna, ti pagbuggoan ken ti pagbatayanna,
17: dagiti kurtina ti paraangan agraman dagiti poste ken pagbatayanna, ti kurtina iti pagserkan iti paraangan;
18: dagiti pasok ken dagiti tali ti Tolda ken ti paraangan,
19: dagiti nadayag a kawes dagiti papadi nga agserbi iti Nasantoan a Dissodagiti nasagradoan a kawes ni Aaron a padi ken dagiti annakna.
20: Pimmanaw dagiti Israelita,
21: ket nangyeg iti sagut dagiti amin a mayat a tumulong iti pannakabangon ti Tolda ti Dios. Inyegda ti amin a kasapulan iti panagdaydayaw ken dagiti maaramid a kawes dagiti papadi.
22: Nagisagut ti amin a mayat a tumulong, lalaki man wenno babai. Adda nagited iti gargantilias, aritos, singsing, kuentas ken amin a kita ti alahas a balitok ket indatonda dagitoy ken ni Yahweh.
23: Nangted dagiti addaan iti de lana nga asul, ube wenno nalabaga; nafino a linen; lupot a naabel iti dutdot ti kalding; napalabaga a lalat ti karnero wenno nafino a lalat.
24: Amin nga addaan iti pirak ken bronse a mabalinna nga isagut ket impanda dagitoy iti Apo kasta met dagiti addaan iti kayo nga akasia a mabalin a mausar iti patakder.
25: Adda dagiti babbai a nagtibbi iti de lana nga asul, ube, nalabaga ken nafino a linen ket indatagda dagitoy.
26: Adda met dagiti nagtibbi iti dutdot ti kalding.
27: Nagidaton dagiti pangulo kadagiti napateg a bato a karnelia ken dadduma nga alahas a maimontar iti efod ken pektoral,
28: agraman bangbanglo ken lana dagiti pagsilawan, lana a pagkonsagrar ken iti nabanglo nga insenso.
29: Tunggal Israelita nga adda maitulongna ket indatagna ti sagut ken ni Yahweh para iti trabaho a paaramid ni Yahweh ken ni Moises.
30: Kinuna ni Moises kadagiti Israelita, Pinili ti Apo ni Bezalel nga anak ni Uri ken apoko ni Hur a nagtaud iti tribu ti Juda.
31: Pinunnona iti bukodna a pannakabalin ket nalaing iti amin a kita ti trabaho iti arte.
32: Masirib nga agaramid kadagiti disenio a sukogenna manipud iti balitok, pirak ken bronse;
33: agtabas ken agimontar iti napateg a bato; ken agkitikit iti kayo ken iti amin a kita ti aramid iti arte.
34: Inted ti Apo kenkuana, kasta met ken ni Oholiab nga anak ni Ahisamac iti tribu ti Dan, ti sirib a mangisuro iti trabahoda kadagiti dadduma.
35: Inikkanna ida iti naidumduma a sirib nga agaramid kadagiti ar-aramiden dagiti kumikitikit, dagiti dibuhista, dagiti umaabel iti de lana nga asul, ube, nalabbaga ken nafino a linen ken dadduma a lupot. Kabaelanda ti amin a kita ti trabaho ket nalaingda a dibuhista.