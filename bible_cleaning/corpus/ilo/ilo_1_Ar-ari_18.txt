1: Kalpasan ti sumagmamano nga aldaw, iti maikatlo a tawen a panagigaawna, kinuna ni Yahweh ken ni Elias, Inka dumatag ken ni Ari Ahab, ta yegkon ti tudo iti daytoy a daga.
2: Napan ngarud ni Elias.
: Ita, kapalalo ti panagbisin idiay Samaria.
3: Inayaban ni Ahab ni Abdias a mayordomo ti palasio. Napasnek ni Abdias nga agdaydayaw ken ni Yahweh.
4: Idi madama ti panagpapatay ni Jezebel kadagiti profeta ni Yahweh, innala ni Abdias ti 100 kadakuada, ket inlemmengna ida iti dua a rukib50 iti tunggal maysa. Inikkanna ida iti kanenda ken danum nga inumenda.
5: Kinuna ni Ahab ken ni Abdias, Inta kitaen ti tunggal ubbog ken waig ta bareng makasarakta ti ruot nga umanay a kanen dagiti kabalio ken mulo tapno saanda a matay. Nalabit a saanen a masapul a patayentayo dagiti animaltayo.
6: Nagnumoanda no ania a paset ti daga ti sursoren ti tunggal maysa ket nagsinada iti turongen.
7: Bayat ti pannagna ni Abdias, pagammoan ta nasabatna ni Elias. Nabigbigna ni Elias ket nagtamed sana sinaludsod, Pudno kadi a sika ni Elias, apo?
8: Wen, siak. Inka ibaga iti apom nga ari nga addaak ditoy, insungbat ni Elias.
9: Adda kadi dakes nga inaramidko ta isarsaraknak a mapapatay iti ima ni Ari Ahab? insungbat ni Abdias.
10: Iti nagan ti Apo a sibibiag a Diosmo, isapatak a pinasapsapulnaka ti ari iti amin a pagilian ti lubong. No maibaga kenkuana nga awanka iti maysa a pagilian, saan a mamati no di agsapata ti agturay iti dayta a pagilian a saanka a mabirokan.
11: Ket ita, ibaonnak a mangibaga kenkuana nga addaka ditoy?
12: Ngem amangan ketdi nga apaman a makapanawak, alaennaka ti espiritu ti Apo sanaka ipan iti lugar nga awan ti makaammo. No ibagak ken ni Ahab nga addaka ditoy ket dinakanto mabirokan, papapataynakto. Laglagipem a napasnekak nga agdaydayaw iti Apo manipud pay idi ubingak.
13: Dimo aya nadamag nga idi imbilin ni Jezebel ti pannakapapatay dagiti profeta ti Apo , inlemmengko ti sangagasut kadakuada kadagiti kueba iti dua a grupo a saglilimapulo ket inikkak ida iti kanenda ken danum nga inumenda?
14: Ngarud, kasano nga innak ibaga iti ari nga addaka ditoy? Awan duadua a patayennak!
15: Insungbat ni Elias, Iti nagan ti Apo a Mannakabalin-amin a pagserserbiak, ikarik a dumatagak iti ari ita nga aldaw.
16: Napan ngarud ni Abdias ken ni Ari Ahab ket imbagana ti kaadda ni Elias. Nagrubbuat ni Ahab a mapan mangsarak ken ni Elias.
17: Idi makitana ti profeta, kinunana, A, addaka gayam, sika a kadaksan a mangrirriribuk iti Israel!
18: Saan a siak ti mangrirriribuk, insungbat ni Elias. Sikadakayo nga agama. Salsalungasingenyo dagiti bilin ti Apo ken agdaydayawkayo kadagiti ladawan ni didiosen a Baal.
19: Ita, ummongem dagiti amin nga Israelita tapno agkikitakami idiay Bantay Carmel. Itugotmo met dagiti 450 a profeta ni Baal ken dagiti 400 a profeta ni Asera a diosa a tartaraonan ni Reyna Jezebel.
20: Inummong ngarud ni Ahab dagiti amin nga Israelita ken dagiti profeta ni Baal idiay Bantay Carmel.
21: Immasideg ni Elias kadagiti tattao ket kinunana, Kaano nga ikkatenyo ti panagduaduayo? No ti Apo ti Dios, agdaydayawkayo kenkuana; ngem no ni Baal isu ti Dios, agdaydayawkayo kenkuana! Ngem pulos nga awan ti nasao dagiti tattao.
22: Ket kinuna ni Elias, Sisiak laeng ti nabati a profeta ti Apo ngem adda 450 a profeta ni Baal.
23: Mangyegkayo iti dua a toro a baka. Alaen dagiti profeta ni Baal ti maysa, patayenda sada rangrangkayen ket iparabawda iti kayo a pagsungrodngem dida pasgedan. Kasta met ti aramidek iti sabali a baka.
24: Kalpasanna, bay-anyo nga agkararag dagiti profeta ni Baal iti didiosenda ket agkararagak met iti Apo . Ti mangyeg iti apuy a kas sungbatna iti kararagisu ti Dios. Impukkaw dagiti tattao ti yaanamongda.
25: Kinuna ni Elias kadagiti profeta ni Baal, Yantangay ta adukayo, mangalakayo iti baka ket dakayo ti umuna a mangidaton. Agkararagkayo iti diosyo ngem diyo pasgedan ti kayo.
26: Innalada ti baka a nayeg kadakuada, insaganada ket nagkararagda ken ni Baal manipud iti agsapa agingga iti tengnga ti aldaw. Impukkawda, Ipangagnakami, Baal! ket nagsasalada iti lawlaw ti altar a binangonda. Ngem awan ti sungbat a naurayda.
27: Iti tengnga ti aldaw, rinugian ni Elias ti nangrabrabak kadakuada, Ipigpigsayo ti agkararag! Maysa a dios ni Baal! Nalabit nga agar-arapaap wenno napan immigid wenno napan nagbiahe. Wenno nalabit a matmaturog ket masapul a riingenyo!
28: Ngarud, impigpigsa dagiti profeta ti nagkararag. Sinugsugatda dagiti bagida iti imuko ken daga, kas mayannurot iti ugalida, agingga a nagsayasay ti darada.
29: Nagaarimbangaw ken nagsaosaoda a kasda la agam-amangaw agingga iti malem. Ngem awan ti sungbat a naurayda. Awan ti pakakitaan ti pannakaipangagda.
30: Kinuna ni Elias kadagiti tattao, Umasidegkayo kaniak, ket immasidegda kenkuana. Rinugianna a tinarimaan ti narba nga altar ni Yahweh.
31: Nangala iti sangapulo ket dua a bato, maysa ti mangibagi iti tunggal tribu dagiti kaputotan ni Jacob, ti tao a pinanaganan ni Yahweh iti Israel.
32: Dagitoy a bato ti inaramatna iti panangbangonna manen iti altar a pagdaydayawan ken ni Yahweh. Nangkali iti kanal iti aglikmut ti altar. Aglaon daytoy a kanal iti dandani uppat a galon a danum.
33: Inkabilna dagiti kayo iti altar, rinangrangkayna ti baka ket imparabawna kadagiti kayo. Kinunana, Punnoenyo ti uppat a karamba iti danum ket ibuyatyo iti daton ken iti kayo. Nagtungpalda
34: ket kinunana, Piduaenyoket nagtungpalda. Maminsan pay, kinunanaket nagtungpalda.
35: Nagayus ti danum iti likmut ti altar agingga a napno ti kanal.
36: Idi dumteng ti oras a panagidaton iti malem, napan ni profeta Elias iti sango ti altar ken inkararagna, O Apo a Dios da Abraham, Isaac ken Jacob, ipaneknekmo itan a sika ti Dios ti Israel. Wen, iparangarangmo a siak ti adipenmo ket imbilinmo nga aramidek amin dagitoy.
37: Sungbatannak, O Apo , sungbatannak tapno maammoan dagitoy a tattao a sika, Apo , ti Dios a mangisubli kadakuada kenka.
38: Nangitinnag ni Yahweh iti apuy ket nauram a namimpinsan ti daton, dagiti kayo ken dagiti bato; nakset ti daga ket namagaan ti kanal iti lawlaw ti altar.
39: Idi makita daytoy dagiti tattao, nagpaklebda ket impukkawda, Ti Apo ti Dios, ti laeng Apo ti Dios!
40: Pinatiliw ni Elias dagiti profeta ni Baal. Diyo ipalubos nga adda makalibas kadakuada, imbilinna. Tiniliwda dagiti amin a profeta ket inturong ni Elias ida iti Waig ti Kison sana pinapatay ida.
41: Kalpasanna, kinuna ni Elias ken ni Ari Ahab, Ita, inka manganen. Mangngegko ti daranudor ti umay a tudo.
42: Bayat ti ipapan pannangan ni Ahab, simmang-at ni Elias iti tapaw ti Bantay Carmel. Indumogna ti rupana iti nagbaetan dagiti tumengna.
43: Kinunana iti babaonenna, Inka tannawagan ti taaw.
: Simmang-at ti adipen sa met la nagsubli ket kinunana, Awan a pulos ti makitak. Namimpito nga imbaon ni Elias ti adipen a mangtannawag iti baybay.
44: Iti maikapito a daras, nagsubli ti adipen ket kinunana, Adda nakitak nga ulep a kasla kadakkel ti dakulap, nga agpangpangato manipud iti taaw.
: Imbilin ni Elias iti adipenna, Inka ken ni Ari Ahab. Ibagam kenkuana nga agawiden amangan no saan a makapanaw gapu iti tudo.
45: Iti apagbiit, nanglangeb ti tangatang. Nagangin ket rinugianna ti nagtudo iti napigsa. Limmugan ni Ahab iti luganna ket nagawid idiay Jezreel.
46: Bimmaba ken ni Elias ti pannakabalin ni Yahweh: binariksanna ti pagan-anayna sa nagtartaray agingga nga inunaanna ni Ari Ahab a dimmanon iti pagserkan ti Jezreel.