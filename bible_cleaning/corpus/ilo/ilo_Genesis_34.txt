1: Iti maysa nga aldaw, napan binisita ni Dina nga anak da Jacob ken Lea ti sumagmamano a babbai ti Canaan.
2: Idi makita ni Sikem nga anak ni Hamor a Heveo a pangulo iti dayta a lugar, pinilitna ni Dina a kumuyog kenkuana sana rinames.
3: Ngem nakita ni Sikem a napintas ni Dina, isu a rimmusing ti panagayatna kenkuana ket inkagumaanna a liwliwaen.
4: Kinuna ni Sikem ken ni tatangna, Ipamuspusanyo koma ti pannakaasawak iti daytoy a babai.
5: Naammoan ni Jacob a narames ti anakna ngem saan a nagtagtagari gapu ta adda pay la iti away dagiti lallaki nga annakna a mangipaspastor kadagiti arbanna.
6: Napan ni Hamor nakisao ken ni Jacob.
7: Isu met a sumangpet dagiti annak ni Jacob a naggapu iti away. Kasta unay ti pungtotda idi maammoanda ti napasamak ken ni Dina. Imbilangda daytoy a maysa a panangidadanes kadagiti Israelita.
8: Kinuna ni Hamor kadakuada, Ay-ayaten ni Sikem nga anakko ti anakyo. Pangngaasiyo ta ipalubosyo nga asawaenna.
9: Mangaramidtay iti katulagan a mangipalubos nga agiinnasawa dagiti tattaotayo.
10: Ditoyen ti pagyananyo. Mabalinyo ti agtaeng iti sadinoman a lugar a kayatyo. Mabalinyo ti agnegosio ken agtagikua iti daga.
11: Kinuna ni Sikem iti ama ken kadagiti kakabsat ni Dina, Pangngaasiyo ta patganyo ti dawatko ket itedko ti aniaman a kayatyo.
12: Ibagayo no ania ti isab-ongko ken no mano ti pagbayadko, uray mano. Itedko ti aniaman a kayatyo no la ket ipalubosyo nga asawaek ni Dina.
13: Gapu iti panangrames ni Sikem ken ni Dina, adda sikap ti sungbat dagiti annak ni Jacob kadagiti agama.
14: Kinunada, Pakaibabainanmi no saan a kugit ti mangasawa iti kabsatmi.
15: Umannugotkami laeng iti maysa a kondision: Agpakugitkayo, a kas kadakami, kasta met ti amin a lallaki kadakayo.
16: No aramidenyo daytoy, mayatkami nga agiinnasawa dagiti tattaotayo. Agtaengkami iti dagayo ket makikaysakami kadakayo.
17: Ngem no madikayo nga agpakugit, alaenmi ni Dina ket pumanawkami.
18: Nakita da Hamor ken Sikem nga awan pagdaksan daytoy a kondision
19: ket saan a nagtaktak ti agtutubo a nagtungpal iti singasing agsipud ta ay-ayatenna ti anak ni Jacob. Ni Sikem ti kangrunaan a kameng ti familiada.
20: Inummong da Hamor ken Sikem dagiti kailianda iti pagmimitingan iti ruangan ti ili ket imbagada kadakuada
21: Naimbag dagitoy a tattao. Palubosantayo ida nga agnaed iti lugartayo ket bay-antayo ida a mapan iti sadinoman a lugar a kayatda a papanan, uray ta nalawa ti dagatayo. Mabalintayo nga asawaen dagiti annakda ket mabalinda met nga asawaen dagiti annaktayo.
22: Ngem kayat dagitoy a tattao ti makipagnaed kadatayo ket makipagmaymaysada kadatayo no la ket makugittayo a lallaki a kas kadakuada.
23: Saan aya a kukuatayonto metten dagiti animalda ken amin a sanikuada? Ngarud, umannugottayo a mabalinda ti makipagnaed kadatayo.
24: Immanamong dagiti umili iti singasing da Hamor ken Sikem ket nakugit dagiti amin a lallaki.
25: Kalpasan ti tallo nga aldaw, idi kapalteg pay laeng ti kugit dagiti lallaki, dua kadagiti annak ni Jacobda Simeon ken Levi a kakabsat ni Dinati nangala kadagiti kampilanda. Simrekda iti siudad nga awan ti nakadlaw kadakuada ket pinatayda amin dagiti lallaki.
26: Pinatayda met ni Hamor ken ni anakna a Sikem. Innalada ni Dina iti balay ni Sikem sada pimmanaw.
27: Idi malpas ti panagpapatayda, nagsamsam dagiti dadduma a lallaki nga annak ni Jacob tapno ibalesda ti pannakaibabain ti kabsatda.
28: Innalada dagiti arban, dagiti baka, dagiti asno ken dadduma pay nga adda iti ili ken iti away.
29: Intalawda dagiti amin a napateg. Tiniliwda dagiti babbai ken ubbing ket pulos nga awan imbatida kadagiti balbalay.
30: Kinuna ni Jacob kada Simeon ken Levi, Inrubodak. Ita, guraendakon dagiti Cananeo, dagiti Perezeo ken amin nga agnaed iti daytoy a daga. No agtitiponda a mangraut kadatayo, awan ti umanay a tattaotayo a mangsaranget kadakuada. Mabalin nga ikisapdatayo a sangafamiliaan.
31: Dimi kayat a maibilang a balangkantis ti kabsatmi, insungbatda.