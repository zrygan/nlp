1: Israel, kuna ti Apo a
: namarsua kenka,
: Saanka nga agbutengsalaknibanka.
: Inawagak ti naganmokukuaka.
2: No aglasatka kadagiti adalem a karayan,
: addaakto kenka;
: dinakanto parmeken dagiti pakariribukam.
: No magnaka iti apuy, dikanto mauram;
: dikanto maan-ano kadagiti nakaro a pakasuotam.
3: Ta siak ni Yahweh a Diosmo,
: ti Nasantoan a Dios ti Israel a mangisalakan kenka.
: Yawatkonto ti Egipto tapno mawayawayaanka;
: yawatkonto ti Etiopia ken ti Seba.
4: Yawatkonto dagiti nasion
: tapno maisalakan ti biagmo.
: Napategka ngamin kaniak
: gapu ta itan-okka ken ay-ayatenka.
5: Dika agbuteng ta addaak kenka!
: Pagawidekto dagiti tattaom
: manipud iti kaadayoan a paset ti daya ken laud.
6: Bilinekto ti amianan a palubosanna ida,
: ibagakto iti abagatan a dina igawid ida.
: Palubosanyo nga agsubli dagiti tattaok
: manipud kadagiti adayo a daga,
: manipud iti amin a suli ti lubong agawidda.
7: Isuda dagiti tattaok;
: pinarsuak ida tapno idaydayawdak.
8: Kuna ti Dios,
: Idatagyo dagiti tattaok iti pangukoman.
: Adda matada ngem bulsekda;
: adda lapayagda ngem tulengda!
9: Ayabanyo dagiti pagilian iti pangukoman.
: Siasino kadagiti didiosenda ti makaipadto
: iti mapasamak iti masakbayan?
: Siasino kadakuada ti nangipakpakauna
: kadagiti mapaspasamak iti agdama?
: Itugot man dagitoy a didiosen dagiti saksida
: tapno paneknekanda nga adda kalinteganda,
: tapno saksianda ti kinapudno ti saoda.
10: Dakayo nga Israelita, dakayo ti saksik;
: pinilikayo a nasion nga agserbi kaniak
: tapno maam-ammodak ken mamatikayo,
: ket maawatanyo a sisiak ti Dios.
: Malaksid kaniak, awan ti sabali a Dios;
: awan ti immun-una ngem siak,
: ket awanto met ti sumaruno.
11: Siak ni Yahweh,
: siak la ti makaisalakan kadakayo.
12: Impakpakaunak idi ti mapasamak,
: ket kalpasanna, immayak timmulong kadakayo.
: Awan ti didiosen a nakaaramid iti daytoy;
: dakayo ti mangsaksi kaniak.
13: Siak ti Dios, ket agnanayonak a Dios.
: Awan ti makaliklik iti pannakabalinko,
: awan ti makabalbaliw iti aramidko.
14: Kastoy ti kuna ti Apo , ti nasantoan a Dios ti Israel, a mangisalakan kadakayo
: Tapno maisalakankayo, mangibaonakto
: iti armada a mangraut iti Babilonia.
: Rebbaekto dagiti ruangan ti siudad,
: ket agbalinto a sangsangit ti dir-i dagiti tattaona.
15: Siak ni Yahweh, ti Nasantoan a Diosyo.
: Pinarsuaka, Israel, ket siak ti ariyo.
16: Idi un-unana, nangaramid ti Apo iti dalan iti baybay,
: maysa a pagnaan iti nadawel a danum.
17: Inturongna ti nabileg nga armada iti pakadadaelanna,
: armada a buklen dagiti lugan a pakigubat
: ken dagiti nagkabalio.
: Limnedda ket didan limmung-aw;
: naiddepda a kasla silaw ti pabelo!
18: Ngem kuna ti Apo
: Lipatenyo dagiti napalabas a pasamak;
: diyo panunotenen dagiti naaramid idi un-unana.
19: Kitaenyo ti baro a banag nga aramidek.
: Mangrugin nga agparangmakitayo itan!
: Mangaramidak iti dalan iti let-ang;
: sadiay, ikkankayto kadagiti ubbog ti danum.
20: Uray dagiti atap nga animal itan-okdakto;
: idaydayawdakto dagiti abestrus ken lobo
: inton pagayusek dagiti karayan iti let-ang
: tapno adda inumen dagiti pinilik a tattao.
21: Isuda dagiti tattao a pinarsuak nga agpaay kaniak
: ket ikankantadanto ti pakaidaydayawak!
22: Kuna ti Apo ,
: Ngem saan a siak ti nagdaydayawam;
: naumaka kaniak, sika, Israel.
23: Saanka a nangidatag iti karnero
: a mapuoran a kas daton kaniak.
: Saan a siak ti pinadayawam
: kadagiti sakrifisio nga indatonmo.
: Dika pinadagsenan iti panagdawatko iti sagutmo;
: dika rininggor iti panagkiddawko
: iti mapuoran nga insenso.
24: Dinak inggatangan iti insenso,
: wenno pinennek iti taba dagiti animalmo.
: Pinadagsenannak ketdi kadagiti basolmo;
: naumaak kadagiti dakes nga inar-aramidmo.
25: Ngem siak ti Dios a mangikkat kadagiti basolmo,
: ket aramidek daytoy gapu iti kinadiosko.
: Diakton isingir dagiti basbasolmo.
26: Inta iti pangukoman, idatagmo dagiti pammabasolmo;
: ilawlawagmo ti rasonmo a mangipaneknek nga adda kalintegam!
27: Nagbasol daydi immuna a kapuonam;
: nagbasol kaniak dagidi pangulom.
28: Tinulawan dagiti agtuturaymo ti santuario.
: Daytoy ti gapuna nga inyegko
: ti pannakadadael iti Israel;
: impalubosko a maibabain dagiti tattaok.