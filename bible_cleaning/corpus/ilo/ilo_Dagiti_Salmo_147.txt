1: Madaydayaw ti Apo !
: Nasayaat a kantaen
: ti pagdayaw iti Diostayo!
: Nasayaat ken rumbeng
: ti mangidaydayaw kenkuana!
2: Bangonen manen ti Apo ti Jerusalem;
: isublina dagiti naitalaw a tattaona.
3: Dagiti naupay, paragsakenna,
: ket bedbedanna dagiti sugatda.
4: Dagiti bituen, intudingna ti bilangda,
: ket awaganna ti tunggal maysa iti naganda.
5: Naindaklan ken mannakabalin ti Apotayo;
: saan a matukod ti kinasiribna.
6: Itan-okna ti napakumbaba,
: ngem ti managdakdakes, ibaddekna.
7: Agkantakayo iti panagyaman iti Apo .
: Agarpakayo nga agdaydayaw iti Diostayo.
8: Kumotanna ti tangatang iti ulep;
: itedna ti tudo nga agpaay iti daga,
: ket pagtuboenna ti ruot kadagiti turod.
9: Ikkanna dagiti animal iti kanenda
: ken dagiti sibong ti wak no umarikiakda.
10: Saan a maay-ayo iti napigsa a kabalio;
: awan serserbi kenkuana ti tured ti soldado.
11: Ngem maay-ayo kadagiti agbuteng kenkuana,
: kadagiti agtalek iti napudno nga ayatna.
12: O Jerusalem, agdaydayawka iti Apo .
: O Sion, agdaydayawka iti Diosmo.
13: Palagdaenna dagiti ruangan ti balaymo,
: ket bendisionanna dagiti tattaom.
14: Pagtalinaedenna ti kappia kadagiti beddengmo
: ket pennekennaka iti kasayaatan a trigo a paraburna.
15: Bilinenna ti daga
: ket napardas a matungpal ti saona.
16: Yaplogna ti niebe a kas iti ules,
: iwarasna iti yelo a kas iti tapok.
17: Kasla bato ti yelo a pagtinnagenna;
: awan ti makaibtur iti lam-ek a yegna.
18: Marunaw ti yelo no agbilin,
: ket agayus ti danum no yegna ti angin.
19: Ipakaammona ti saona ken ni Jacob,
: dagiti alagaden ken paglinteganna iti Israel.
20: Saanna nga inaramid daytoy kadagiti sabali a pagilian,
: saanna nga ipakaammo kadakuada dagiti lintegna.
: Madaydayaw ti Apo !