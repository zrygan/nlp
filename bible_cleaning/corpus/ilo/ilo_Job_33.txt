1: Job, denggem ngarud a naimbag
: dagiti amin nga innak isawang.
2: Yebkasko ti adda iti panunotko.
3: Pudno amin a sasawek, diak agul-ulbod.
4: Ti espiritu ti Dios ti nangaramid kaniak; inikkannak iti biag.
5: No kabaelam sungbatannak,
: isaganam dagiti pakisuppiatmo kaniak.
6: Job, iti imatang ti Dios, agpadpadata;
: nabukelak met iti pitak a kas kenka.
7: Awan ngarud ti panggapuam nga agbuteng kaniak;
: saanka a parukmaen.
8: Kastoy ti nangngegko a kinunam;
9: Awan basolko, ket diak naglabsing.
: Nadalusak, ket awan dakes nga aramidko.
10: Ngem agsapul ti Dios
: iti panggapuanna a mangdangran kaniak,
: ket ibilangnak a kas maysa a kabusor.
11: Kawaranna dagiti sakak;
: sipsiputanna ti amin a tignayko.
12: Ngem ibagak kenka, Job, nga agbiddutka.
: Natantan-ok ti Dios ngem ti tao!
13: Apay a makisuppiatka iti Dios?
: Apay a kunam a dina ipangag ti asug ti tao?
14: Nadumaduma a wagas ti panagsao ti Dios,
: ngem saan latta nga ikaskaso dagiti tattao.
15: Agsao ti Dios no matmaturog dagiti tattao iti rabii
: babaen kadagiti tagtagainep ken parmata.
16: Ipangngegna kadakuada ti saona,
: ket mabutengda kadagiti ballaagna.
17: Agsao ti Dios tapno pagsardengenna ida nga agbasol
: ken tapno saanda nga agtangtangsit.
18: Saanna nga ipalubos a madadaelda;
: iti mismo a patay, isalakanna ida.
19: Disiplinaenna ti tao.
: Yegna kadakuada ti sakit ken ti nasaem nga ut-ot.
20: Ti masakit mapukaw ti ganasna a mangan
: ket dina sagiden ti naimas a taraonna.
21: Main-inut nga umres ti bagina
: ket kudil laengen ti mangbungon iti tulangna;
22: asidegen ti ipapanna iti tanemna.
23: Nalabit nga adda anghel a tumulong kenkuana
: maysa kadagiti rinibu nga angheles ti Dios
: a mangipalagip kadagiti tattao ti rebbengda.
24: Agpakpakaasinto ti anghel ket kunana
: Ruk-atam! Saan a mapan iti lubong dagiti natay.
: Adtoy ti pangsubbotko kenkuana.
25: Umubingto manen ti bagina,
: sumubli ti pigsana kas idi kabambanuaganna.
26: Sungbatanto ti Dios ti kararagna,
: ket sirarag-onto nga agdaydayaw kenkuana.
: Pagbalinento manen ti Dios a nalinteg.
27: Kunananto kadagiti tattao,
: Nagbasolak; saan a naimbag ti inaramidko,
: ngem inispalnak ti Dios.
28: Dina impalubos a mapanak
: iti lubong dagiti natay,
: ket ita, addaak pay la a biag.
29: Kanayon a kasta ti ar-aramiden ti Dios;
30: ispalenna ti biag ti tao,
: ket ipaayna kenkuana ti rag-o ti panagbiag.
31: Job, ipangagmo ti sasawek;
: agulimekka ket pagsawennak.
32: Ngem ibagam kaniak no adda maisungbatmo;
: siaayatak a mangannugot a sika ti pudno.
33: Ngem no awan, agulimekka ket denggennak,
: ta isuroka nga agbalin a masirib.