1: Adda tiempo nga ituding ti Dios a pannakapasamak ti amin a banag ditoy lubong.
2: Itudingna ti tiempo ti pannakayanak ken tiempo ti pannakatay;
: tiempo ti panagmula ken tiempo ti panagparut;
3: tiempo ti panagpapatay ken tiempo ti panagagas;
: tiempo ti panagrebba ken tiempo ti panagbangon.
4: Itudingna ti tiempo ti panagladingit ken tiempo ti panagragsak;
: tiempo ti panagdung-aw ken tiempo ti panagsala;
5: tiempo ti panagurnong iti bato ken tiempo ti panagiwara,
: tiempo ti panaginnarakup ken tiempo ti panaginnadayo.
6: Itudingna ti tiempo ti panagbirok ken tiempo ti panagpukaw;
: tiempo ti panagidulin ken tiempo ti panagibelleng;
7: tiempo ti panagrakrak ken tiempo ti panagtarimaan;
: tiempo ti panagulimek ken tiempo ti panagsao.
8: Ikeddengna ti tiempo ti ayat ken tiempo ti gura;
: tiempo ti gubat ken tiempo ti kappia.
9: Ania ti magun-od ti tao iti amin nga aramidna?
10: Ammok ti gasat nga insaad ti Dios a maipaay kadatayo.
11: Intudingna ti tumutop a tiempo a maipaay iti amin a banag. Inikkannatayo iti tarigagay a mangammo iti masakbayan, ngem pulos a dinatay ikkan iti pannakapnek a mangawat iti naan-anay a kaipapanan dagiti aramidna.
12: Iti kasta, naamirisko nga awanen ti naim-imbag nga aramiden ti tao no di agragsak ken aramidenna ti amin a kabaelanna bayat ti panagbiagna.
13: Masapul a mangan ken uminumtayo amin ket lak-amentayo ti nagbannogantayo ta sagut ti Dios dagitoy.
14: Ammok a mataginayon ti amin nga aramiden ti Dios. Dimo mabalin a nayonan wenno kissayan. Ket aramiden amin ti Dios daytoy tapno agbuteng dagiti tattao kenkuana.
15: Napasamak idin ti aniaman a mapasamak wenno mabalin a mapasamak. Nakem ti Dios a maulit-ulit ti pannakapasamak ti maysa a banag.
16: Saan la a daytoy. Nadlawko pay nga iti daytoy a lubong, masarakam ti kinadakes iti lugar a rumbeng nga adda hustisia ken kinalinteg.
17: Kinunak iti bagik, Agpadpada nga ukomen ti Dios ti nalinteg ken ti managbasol, agsipud ta naituding ti tiempo a maipaay iti amin a pasamak ken iti amin nga aramid.
18: Kinunak pay a susuotennatayo ti Dios tapno ipakitana kadatayo nga awan ti nakaidumaantayo kadagiti animal.
19: Ngamin, agpada ti pagtungpalan dagiti tattao ken dagiti animal. Matayda nga agpadpada. Agpadada a kita ti parsua. Awan pangatiwan ti tao iti animal ta awan ti kaipapanan ti biag kadakuada.
20: Agturong ti amin iti maymaysa a lugar. Nagtaudda iti tapok ket agbalindanto met la a tapok.
21: Kasano nga adda makaammo nga agpangato ti espiritu ti tao ket agpababa ti espiritu ti animal?
22: Naamirisko ngarud nga awanen ti naim-imbag nga aramiden ti tao no di ti pananglak-amna iti bunga ti nagbannoganna ket agragsak. Awanen ti sabali a mabalinna nga aramiden. Kalpasan ti ipapatayna, awanton ti pakaammoanna no anianto ti mapasamak.