1: Dimteng ti tiempo a panangala ni Yahweh ken ni Elias idiay langit babaen iti alipugpog. Nagrubbuat da Elias ken Eliseo idiay Gilgal
2: ket iti dalan, kinuna ni Elias ken ni Eliseo, Agbatika ditoy. Imbilin ti Apo nga innak idiay Betel.
: Ngem kinuna ni Eliseo, Ikarik kenka ken iti sibibiag nga Apo a saanka a panawan. Ket nagkuyogda a napan idiay Betel.
3: Adda bunggoy ti profeta nga agnaed sadiay a napan ken ni Eliseo. Sinaludsodda kenkuana, Ammom kadi nga ipanaw ti Apo ti apom kenka ita nga aldaw?
: Wen, ammok, insungbat ni Eliseo. Ngem saantay koma a pagsasaritaan.
4: Kinuna ni Elias ken ni Eliseo, Agbatika ditoy. Imbilin ti Apo a mapanak idiay Jerico.
: Ngem insungbat ni Eliseo, Ikarik kenka ken iti kinapudnok iti sibibiag nga Apo ken iti naganmo a saanka a panawan. Ket nagkuyogda a napan idiay Jerico.
5: Adda bunggoy dagiti profeta idiay Jerico a napan ken ni Eliseo. Sinaludsodda kenkuana, Ammom kadi nga ipanaw ti Apo ti apom kenka ita nga aldaw?
: Wen, ammok, insungbat ni Eliseo. Ngem saantay koma a pagsasaritaan.
6: Kinuna ni Elias ken ni Eliseo, Agbatika ditoy; imbilin ti Apo a mapanak iti Karayan Jordan.
: Ngem insungbat ni Eliseo, Ikarik kenka ken iti sibibiag nga Apo a saanka a panawan. Ngarud, intuloyda ti panagdaliasatda.
7: Limapulo kadagiti profeta ti simmurot kadakuada a napan idiay Jordan. Nagsardeng da Elias ken Eliseo iti igid ti karayan idinto a nagtakder dagiti profeta iti pangadaywen bassit.
8: Inikkat ni Elias ti kagayna, kinupinna sana imbaut iti danum. Nagbingay ti danum ket bimmallasiwda ken ni Eliseo iti namaga a daga.
9: Sadiay, kinuna ni Elias ken ni Eliseo, Ania ti kayatmo nga ipaayko kenka sakbay a maipanawak?
: Ibingayannak iti pannakabalinmo a mangpabileg a sumukat kenka, insungbat ni Eliseo.
10: Narigat a mapatgan dayta a dawatmo, kinuna ni Elias. Ngem awatemto no makitam ti pannakaipanawko. No dinak makita a maipanaw, saan a mapatgan ti dawatmo.
11: Nagsarsaritada bayat ti pannagnada. Pagammoan, adda umap-apuy a lugan a pakigubat a guyguyoden dagiti umap-apuy a kabalio iti baetda ket naipangato ni Elias sadi langit babaen iti alipugpog.
12: Nakita ni Eliseo daytoy ket impukkawna ken ni Elias, O amak! O amak! Nabileg a salaknib ti Israel! Awankan! Manipud idin, saannan a nakita ni Elias.
: Gapu iti lidayna, pinigis ni Eliseo ti kawesna.
13: Pinidutna ti kagay ni Elias sa nagsubli ket nagtakder iti igid ti Jordan.
14: Imbautna ti kagay ni Elias iti danum ngem saan a nagbingay ti danum. Sadino ti ayan ti Apo Dios ni Elias? kinunana. Imbautna manen ti kagay iti danum ket nagbingay ti danum. Nagna ni Eliseo a bimmallasiw.
15: Nakita dagiti 50 a profeta ni Eliseo ket kinunada, Adda ken ni Eliseo ti bileg ni Elias! Napanda sinabat ni Eliseo, nagpaklebda iti sangoananna
16: ket kinunada, Limapulokami ditoy a napipigsa a lallaki. Intayo sapulen ti apom. Nalabit nga impanaw laeng ti espiritu ti Apo ket imbatina iti maysa a bantay wenno iti maysa a tanap.
: Saankayo a mapan, kinuna ni Eliseo.
17: Ngem nagpilitda agingga nga immanamong ni Eliseo ket pinalubosanna ida. Napanda amin a limapulo. Tallo nga aldaw nga impasnekda ti nagsapul ken ni Elias ngem dida nabirokan.
18: Idi nagsublida ken ni Eliseo nga agur-uray idiay Jerico, kinunana kadakuada, Diak kadi imbaga kadakayo a dikay mapmapan?
19: Adda sumagmamano nga umili ti Jerico a napan ken ni Eliseo ket kinunada, Pagaammom, apo, a napintas daytoy a siudad ngem saan a nasayaat ti danum gapu ta saan a makapabunga.
20: Mangikabilkay iti asin iti baro a malukong ket yegyo kaniak, imbilin ni Eliseo. Impanda kenkuana ti malukong.
21: Napan iti ubbog a paggapuan ti danum ti siudad, impurruakna ti asin iti danum sana kinuna, Kastoy ti sao ti Apo Dalusak daytoy a danum tapno saanen a mangyeg iti patay wenno mangregreg iti sikog.
22: Manipud idin, nadalusen dayta a danum a kas imbaga ni Eliseo.
23: Pimmanaw ni Eliseo idiay Jerico tapno mapan idiay Betel. Iti dalan, adda sumagmamano nga ubbing a lallaki a rimmuar iti maysa nga ili ket rinabrabakda ni Eliseo. Pumanawka ditoy, kalbo! impukkawda.
24: Timmalliaw ni Eliseo, kinitana ida iti nasakit sana inlunod ida iti nagan ni Yahweh. Rimmuar ti dua a kabaian nga oso iti bakir ket 42 kadagiti ubbing ti rinangrangkayda.
25: Manipud sadiay, napan ni Eliseo ket napan idiay Bantay Carmel; iti saan a mabayag, nagsubli idiay Samaria.