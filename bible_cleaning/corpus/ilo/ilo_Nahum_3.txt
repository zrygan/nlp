1: Asi pay ti Nineve, ti siudad
: nga ulbod ken mammapatay!
: Napno iti kinabaknang a sinamsam ken inagaw.
2: Denggenyo ti kanabsiit ti saplit,
: ti karadakad dagiti pilid,
: ti dalagudog dagiti kabalio,
: ti darison dagiti lugan a pakigubat.
3: Dumarup dagiti nakakabalio,
: sumilap dagiti kampilan, gumilap dagiti gayang!
: Ginabsuon dagiti bangkay,
: di mabilang dagiti natay.
: Maitikleb dagiti tattao
: kadagiti agkaiwara a naidasay.
4: Madusdusan ti balangkantis a Nineve,
: makagargari ken makapatay ti pintasna.
: Kinayawanna dagiti nasion,
: ket ginargarina ida.
5: Kuna ni Yahweh a Mannakabalin-amin,
: Dusaenkanto, Nineve!
: Labusankanto tapno makitadaka dagiti pagilian
: ket maimatanganda ti amin a pakaibabainam.
6: Ipakitakto kenka ti gurak,
: ket gaburankanto iti rugit;
: maalliawto dagiti tattao a kumita kenka.
7: Itarayandakanto ti amin a kumita kenka.
: Kunadanto, Narban ti Nineve.
: Siasino ti makipagrikna kenkuana?
: Siasinonto ti mayat a mangliwliwa kenkuana?
8: Nineve, nasaysayaatka kadi ngem ti Tebes a kabesera ti Egipto? Adda met karayanna a mangsalaknib kenkuana a kas iti bakudti Karayan Nile ti sarikedkedna.
9: Awan patingga ti pannakabalinna, inturayanna ti Sudan ken Egipto. Kaduana idi ti Libia.
10: Ngem kaskasdi a naitalaw a kas balud dagiti taga-Tebes. Nakabkabil agingga a natay dagiti annakda iti amin a nagsulian ti kalsada. Naipanaw a sikakawar dagiti mararaem a tattaona, ket nagbibingayan dagiti nangitalaw kadakuada.
11: Uray sika, Nineve, mabartek ken agwasangwasangkanto. Agbirokkanto met iti pagkamangam manipud kadagiti kabusormo.
12: Mayarigto dagiti amin a sarikedkedmo kadagiti igos a naluomen ti bungada. No magunggonda, agtinnag dagiti bungada iti ngiwat ti mangan!
13: Kasla babbai dagiti soldadom, ket awan gaway ti pagiliam kadagiti kabusormo. Mauramto dagiti balunet dagiti ruanganmo.
14: Sumakdoka iti danum a pangsagana iti pannakalakub, ket pabilgem dagiti sarikedkedmo. Lutlotem ti daga, ket isaganam dagiti pagsukogan a pagaramid kadagiti ladrilio.
15: Uray agan-anoka, mauram wenno mapapataykanto iti paggugubatan. Maikisapkanto a kas kadagiti mula nga ibusen dagiti dudon.
: Immaduka a kas iti pangen ti dudon!
16: Ad-adu dagiti pagtagtagilakoem ngem dagiti bituen sadi langit. Ngem ita, awandan a kas kadagiti dudon a tumayab ken pumanaw.
17: Dagiti ofisialesmo kasda la pangen ti dudon a kumpet iti bakud no nalam-ek. Ngem no aginiten, tumayabda ket awan ti makaammo iti pagturonganda.
18: Sika, ari ti Asiria, natayen dagiti gobernadormo, ket matmaturogen iti agnanayon dagiti natan-ok a tattaom! Nawarawara dagiti tattaom kadagiti bambantay, ket awanen ti mangyawid kadakuada.
19: Saanen a maagasan dagiti dunormo, ket saanen a maimbagan dagiti sugatmo. Maragsakanto dagiti amin a makadamag, iti pannakadadaelmo ket agsipatdanto iti ragsakda. Adda aya nakalibas iti saan nga agpatingga a kinaranggasmo?