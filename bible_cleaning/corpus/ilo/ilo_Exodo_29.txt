1: Kastoy ti panangordenmo ken ni Aaron ken kadagiti annakna nga agserbi kaniak a kas papadi. Mangalaka iti bumaro a baka ken dua a kalakian a karnero nga awan depektona.
2: Mangalaka met ti kasayaatan nga arina ti trigo nga awan lebadurana ket agaramidka kadagiti tinapay nga adda lanana ken awan lanana, agraman kadagiti naiingpis a bibingka a mapulagidan iti lana.
3: Ibasketmo dagitoy ket idatonmo agraman ti baka ken dagiti dua a karnero.
4: Ipanmo ni Aaron ken dagiti annakna iti ruangan ti Tolda ti Dios ket digosem ida kas alagaden ti linteg.
5: Kalpasanna, ikawesmo ken ni Aaron dagiti arwaten ti paditi tunika, ti efod, ti kagay a mairutap iti efod, ti pektoral agraman ti barikes.
6: Ikabilmo ti turban iti ulona ket igalutmo ti nasagradoan nga arkos a nakaikitikitan ti Naidaton iti Apo .
7: Alaem ti lana a pagkonsagrar ket patedtedam ti ulo ni Aaron tapno makonsagrar.
8: Yegmo dagiti annakna ket kawesam ida iti tunika.
9: Ikabilmo dagiti barikesda ken dagiti kallugongda. Kastoy ti panangordenmo ken ni Aaron ken dagiti annakna. Agserbidanto kaniak ken dagiti kaputotanda a kas papadi iti agnanayon.
10: Ipanmo ti baka iti sangoanan ti Tolda ti Dios ket ibagam ken ni Aaron ken kadagiti annakna nga ipatayda dagiti imada iti ulona.
11: Partiem ti baka iti nasantoan nga imatangko iti pagserkan ti Tolda.
12: Mangalaka iti darana, ket isawsawmo ta tammudom samo ipulagid kadagiti sinan-sara ti altar. Kalpasanna, ibuyatmo ti natda a dara iti puon ti altar.
13: Alaem ti amin a taba a nangbungon kadagiti lalaem, ti taba iti dalem ken dagiti dua a bekkel agraman tabada. Puoram dagitoy iti rabaw ti altar a daton kaniak.
14: Ngem puoram ti lasag, kudil ken dagiti lalaem ti baka iti ruar ti kampo. Daytoy ti daton a mangikkat kadagiti basol dagiti papadi.
15: Alaem ti maysa kadagiti kalakian a karnero ket ibagam ken ni Aaron ken kadagiti annakna nga ipatayda dagiti imada iti ulona.
16: Partiem ket ibuyatmo ti darana kadagiti sikigan ti altar.
17: Rangrangkayem ti karnero. Buggoam dagiti lalaemna ken dagiti sakana ket iparabawmo dagitoy kadagiti narangrangkay a paset agraman ulona.
18: Puoram ti sibubukel a karnero iti rabaw ti altar a kas daton a makan. Maragsakanak iti nabanglo nga ayamuom daytoy a daton.
19: Alaem ti maysa pay a karneroti karnero a maaramat iti pannakaidaton. Ibagam ken ni Aaron ken kadagiti annakna nga ipatayda dagiti imada iti ulona.
20: Patayem ket mangalaka iti darana samo ipulagid kadagiti kannawan a piditpiditda ken kadagiti kannawan a tangan ti ima ken sakada. Ibuyatmo ti natda a dara iti sikigan ti altar.
21: Mangalaka iti dara nga adda iti rabaw ti altar ken lana a pagkonsagrar ket iwarsim ken ni Aaron ken iti kawesna kasta met kadagiti annakna ken kadagiti kawesda. Kastoy ti pannakaikonsagrar ni Aaron, dagiti annakna ken dagiti kawesda.
22: Ikkatem ti taba ti karnero, ti nataba nga ipusna, ti taba a nangbalkot kadagiti lalaem, ti taba iti dalem, dagiti dua a bekkel agraman dagiti tabada ken ti akinkannawan a luppo.
23: Manipud iti basket a yan dagiti tinapay a naidaton kaniak, mangalaka iti maysa a tinapay nga adda lanana, maysa a tinapay nga awan lanana ken maysa a bibingka.
24: Ipaiggemmo dagitoy ken ni Aaron ken kadagiti annakna ket idatonda kaniak a kas naisangsangayan a sagut.
25: Kalpasanna, alaem dagitoy kadakuada samo puoran iti altar, iti rabaw ti daton a mapuoran a kas daton a makan a maidatag kaniak. Maragsakanak iti ayamuom daytoy a daton.
26: Alaem ti barukong daytoy a karnero ket idatonmo kaniak a kas naisangsangayan a sagut. Kukuam daytoy a paset ti animal.
27: No maordenan ti maysa a padi idatonda kaniak ti barukong ken ti luppo ti karnero a mausar iti seremonia ti pannakaorden, maidatonda kaniak a kas naisangsangayan a sagut daytoy ket mailasinda para kadagiti papadi.
28: Agnanayon a bilinko a no mangidatag dagiti tattaok iti datonda a pakikappia, kukua dagiti papadi dagiti barukong ken luppo ti animal. Daytoy ti sagut dagiti tattao kaniak, ni Yahweh.
29: Inton matay ni Aaron, maited dagiti pagan-anayna a kas padi kadagiti annakna tapno usarenda iti pannakaordenda a kas papadi.
30: Pito nga aldaw nga usaren ti anak ni Aaron a sumukat kenkuana a padi dagiti kawes no sumrek iti Tolda ti Dios tapno agserbi iti Nasantoan a Disso.
31: Alaem ti karnero a nausar iti pannakaorden ni Aaron ken dagiti annakna ket angrem iti nasagradoan a lugar.
32: Iti ruangan ti Tolda ti Dios ti pangananda iti karne ken iti tinapay nga adda iti basket.
33: Masapul a kanenda dagiti naaramat iti seremonia ti pannakapakawan bayat ti pannakaordenda. Dagiti laeng papadi ti mangan iti daytoy agsipud ta nasantoan.
34: No adda matda a karne wenno tinapay agingga iti bigat, masapul a mapuoran. Saan a kanen agsipud ta nasantoan.
35: Pito nga aldaw nga annongem ti pannakaorden ni Aaron ken dagiti annakna iti wagas nga imbilinko kenka.
36: Inaldaw a masapul a mangidatonka iti toro a baka a kas sakrifisio tapno mapakawan ti basol. Daytoy ti mangdalus iti altar iti imatang ti linteg. Kalpasanna, lanaam ti altar tapno agbalin a nasantoan.
37: Inaldaw nga aramidem daytoy iti las-ud ti pito nga aldaw. Iti kasta, naan-anayton a nasantoan ti altar, ket siasinoman wenno aniaman a mangsagid iti altar, madangranto babaen iti pannakabalin ti kinasantona.
38: Dagitoyto ti inaldaw nga idatagmo iti altar iti agnanayon: dua nga urbon ti karnero a maysa ti tawenda.
39: Idatonmo ti maysa iti agsapa ket ti sabali iti sumipnget.
40: Pakuyogam ti umuna a daton iti maysa a kilogramo a nafino nga arina ti trigo a nalaokan iti sangalitro a puro a lana ti olibo, agraman maysa a litro nga arak a kas daton nga inumen.
41: Pakuyogam met ti maikadua a daton iti isu met laeng ti kaadu ti arina, lana ti olibo ken arak a kas iti maidatag iti bigat. Daytoy ti daton a makan a maidatag kaniak, ni Yahweh, ket maragsakanak iti ayamuomna.
42: Iti amin a tiempo iti masakbayan, maidatag daytoy daton a mapuoran iti imatangko iti ruangan ti Tolda ti Dios. Sadiay ti pangsarakak kadagiti tattaok ken pakiumanak kenka.
43: Sadiay ti pangsarakak kadagiti Israelita ket agbalinto a sagrado dayta a lugar gapu iti kaaddak.
44: Pagbalinekto a sagrado ti Tolda ti Dios agraman ti altar, ket ikonsagrarko ni Aaron ken dagiti annakna tapno agserbida kaniak a kas papadi.
45: Agtaengakto iti sidong dagiti Israelita ket siakto ti Diosda.
46: Maammoandanto a siak ni Yahweh a Diosda a nangiruar kadakuada idiay Egipto tapno agnaedak iti sidongda. Siak ni Yahweh a Diosda.