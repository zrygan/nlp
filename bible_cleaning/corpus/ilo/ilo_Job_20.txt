12: Job, riribukem toy panunotko.
: Diak maibturanen ti di sumungbat.
3: Makapabain dagiti imbalikasmo,
: ngem ammok ti isungbatko kenka.
4: Pagaammom a manipud un-unana,
: idi naisaad ti tao ditoy rabaw ti daga,
5: awan ti managdakdakes a nagbayag ti ragsakna.
6: Uray dumanon sadi langit ti kadakkelna
: wenno tumukno kadagiti ulep ti katayagna,
7: maipalaisto a kas iti tapok.
: Agbalawto dagiti nakaam-ammo kenkuana
: no sadino ti napananna.
8: Agpukawto a kas iti tagtagainep nga awan tugotna,
: kas iti parmata iti rabii saanton a makita.
9: Agpukawto iti lugar
: a sigud a nagnanaedanna.
10: Birokento dagiti annakna ti parabur dagiti napanglaw,
: ket isublinanto ti kinapanglawna.
11: Agkabannuag ken napigsa idi,
: ngem agbalinton a tapok ti bagina.
1213: Naimas ti panagramanna iti dakes;
: mangisakmol ken mulmolanna tapno nanamenna.
14: Ngem pumait ti taraon iti tianna,
: a kas kapait iti apro ti uleg.
15: Isarwa ti managdakdakes ti kinabaknang a tinakawna;
: payula ti Dios uray no addan iti tianna.
16: Kasla sabidong ti aniaman a maalimonna;
: kasla gita ti uleg a mangpatay kenkuana.
17: Dinanto makita dagiti karayan ti lana ti olibo
: wenno ti waig nga agayus iti gatas ken diro.
18: Yawatnanto ti amin a nagbannoganna;
: dinanto mananam ti kinabaknang nga inurnongna.
19: Ngamin, indadanesna dagiti napanglaw,
: ket binaybay-anna ida.
: Inagawna dagiti balay
: a binangon ti sabali.
20: Pulos a di mapnek iti kinaagumna.
21: No mangan awan a pulos ti ibatina,
: ngem ita, aggibusen ti kinarang-ayna.
22: Iti alimpatok ti balligina,
: agtupakto kenkuana ti dagsen
: ti amin a kinadaksanggasat.
23: Bay-am nga aguma a mangan iti kaykayatna;
: dusaento ti Dios iti nakaro a pungtotna!
24: No landok a kampilan ket malisianna,
: tinto bronse a pana ti mangdaleb kenkuana.
25: Salputen ti pana ti bagina,
: ket agaruyot ti darana
: iti sumilsilap a murdongna;
: buteng ti manglapunos iti pusona.
26: Madadael ti amin nga urnongna;
: apuy, saan a tao, ti manguram kenkuana
: agraman amin a kameng ti familiana.
27: Ipalgak ti langit ti basol daytoy a tao,
: ket agsaksi ti daga a maibusor kenkuana.
28: Madadaelto amin a kinabaknangna
: inton idissuor ti Dios ti nakaro a pungtotna.
29: Amin a managdakdakes kastoy ti tungpalda,
: kastoy ti ikeddeng ti Dios a pagbanaganda.