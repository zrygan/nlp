1: O Dios, denggem ti kararagko;
: dimo pagintutulngan toy dawatko!
2: Timudennak kadi, ket sungbatannak;
: mautoyanakon kadagiti pakarikutak.
3: Madanaganak kadagiti pammutbuteng dagiti kabusorko;
: mariribukak iti panangidadanes dagiti dakes a tattao.
: Parikut ti yegda kaniak;
: kapungtot ken kaguradak.
4: Toy pusok matuohan unay,
: nagtupak kaniak dagiti alliaw ni patay.
5: Malmesak iti buteng ket agtigtigergerak;
: wen, ti alinggaget lapunosennak.
6: Kunak, Kalapatiak la koma a nagpayak!
: Agtayabak a sumapul iti paginanaak!
7: Wen, innak iti adayo a disso,
: ket iti let-ang ti pagtaengak.
8: Iti napigsa nga angin ken bagio,
: agdardarasak a bumirok iti paglinongak.
9: Dadaelem ida, Apo, ket dimo pagkikinnaawaten ida;
: damsak ken riribuk iti siudad ti innak makita.
10: Aldaw-rabii a lawlawlawenda,
: ket agsaknap ti dakes ken riribuk iti unegna.
11: Adda pannakadadael iti amin a sulina;
: agsaknap ti panangidadanes ken panangliput kadagiti kalsada.
12: No koma kabusor ti manglalais kaniak,
: maibturak; wen, maibturak.
: No koma kagurgurak ti mangab-abi kaniak,
: mailemmengak; wen, mailemmengak.
13: Ngem, gayyem, sika met gayam,
: sika a kapulpulapol ken nasinged a pagayam!
14: Masansan idi nga agpimpinnatigmaanta;
: iti Templo, agkuykuyogta a mapan agdaydayaw.
15: Dagiti kabusorko kellaatda koma a matay;
: sibibiagda koma a mapan iti lubong dagiti natay.
: Ta dakes ti adda iti taeng ken iti pusoda.
16: Ngem iti biangko, agpatulongak ken Apo Dios,
: ket isalakannakto.
17: Umararawak kenkuana
: iti agsapa, agmatuon ken rabii,
: ket ipangagnanto ti timekko.
18: Subbotennakto kadagiti
: gubat a pakidangadangak;
: adu unay ti bumusor kaniak.
19: Ti Dios a nagturay manipud un-unana,
: denggennakto ket parmekennanto ida;
: awan maaramidda ta dida agbuteng kenkuana.
20: Dinarup ti sigud a kaduak dagiti gagayyemna;
: sinalungasingna ti nagtutulaganda.
21: Nalamlamuyot ngem mantikilia dagiti balikasna,
: ngem adda gura iti pusona;
: makabang-ar dagiti saona a kasla sapsapo a lana,
: ngem sumugatda a kasla natadem nga espada.
22: Ikamangmo dagiti parikutmo iti Apo , ket ikaluyanakanto;
: dina ipalubos a maparmek ti naimbag a tao.
23: Ngem sika, O Dios, igarangugungmonto iti abut dagita a mammapatay ken ulbod
: sakbay a madanonda ti kagudua ti panagbiagda;
: ngem no siak, agtalekak latta kenka.