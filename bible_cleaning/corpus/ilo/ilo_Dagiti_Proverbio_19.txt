1: Nasaysayaat ti napanglaw a natakneng ti panagbiagna ngem ti naulbod a maag.
2: Saan a naimbag ti addaan iti regta a di mabuyogan iti ammo. No dika makaan-anus maisagmakka iti riribuk.
3: Adda tattao a mangdadael kadagiti bagbagida babaen kadagiti minamaag nga aramidda sada pabasolen ti Apo .
4: Kanayon a makasarak dagiti nabaknang iti baro a gagayyemda, ngem mapukaw ti napanglaw ti sumagmamano a gayyemna.
5: Madusaka no agsaoka iti ulbod iti pangukoman; saankanto a makalisi.
6: Tarigagayan ti amin ti parabur dagiti natan-ok a tattao, ket gayyem ti kaaduan ti naparabur a tao.
7: Ti napanglaw saan a pagan-ano uray dagiti kakabsatna; di mapilaw nga awan ti gayyemna. Uray ania ti aramidenna, awan ti maawisna a gayyemna.
8: Tulongam ti bagim ket adalem ti amin a mabalinmo a sursuroen; laglagipem ti inadalmo ket rumang-aykanto.
9: Awan duadua ti pannakadusa ti siasinoman nga agsao iti ulbod iti pangukoman; saan a makalisi ti kasta a tao.
10: Ti nalabon a panagbiag saan a maiparbeng kadagiti maag. Kasta met a di met rumbeng nga iturayan dagiti tagabu dagiti prinsipe.
11: No manakemka, saanka a nalaka nga agpungtot. No adda makaaramid iti saan a nasayaat kenka, pakaidayawam no palabsem ti biddutna.
12: Mayarig iti ngernger ti leon ti pungtot ti maysa nga ari, ngem ti paraburna kas iti segseggaan a tudo.
13: Pakadadaelan ti ama ti maag nga anak, ket ti naunget ken managreklamo nga asawa a babai kasla danum nga agtedtedted.
14: Mabalin a tawiden ti maysa a tao ti balay ken ti kuarta dagiti nagannak kenkuana, ngem ti Apo laeng ti makaited kenkuana iti manakem nga asawa.
15: Itultuloymo latta ti agsadut; maturogka iti kaykayatmo, ngem agbisinkanto.
16: Tungpalem dagiti bilin ti Dios ket napautto ti biagmo; no dimo ikankano ida, mataykanto.
17: No ikkam ti napanglaw, kasla ni Yahweh ti nangtedam ket subadannakanto ti Apo .
18: Disiplinaem dagiti annakmo ita ta ubbingda pay nga adda pagnaan ti pannursuro. No dimo disiplinaen ida, tultulongam ida a mangdadael kadagiti bagbagida.
19: No managpungtot ti maysa a tao, bay-am a sagabaenna ti dusa ti aramidna. No naminsan a naispalmo, masapul nga ispalemto manen.
20: No dumngegka iti pammagbaga ket siaayatka nga umawat iti pannursuro, addanto aldaw a sumiribka.
21: Mabalin a planoen ti tao ti amin a banag, ngem ti pagayatan ni Yahweh ti matungpal.
22: Nakababain ti tao a buklis; nasaysayaat ti napanglaw ngem ti naulbod.
23: Agtulnogka iti Apo no ket napautto ti biagmo, natalged ken awan ti pakaan-anoam.
24: Adda dagiti tattao a napalalo ti sadutda ket dida pay kayat a subuan dagiti ngiwatda.
25: Rumbeng a madusa dagiti natangsit tapno makasursuro dagiti maag; no masiribka, makasursuroka no mababalawka.
26: Ti la tao nga awan babainna ken naalas ti aramidna ti mangranggas iti amana ken mangpapanaw iti inana.
27: Anak, no isardengmo ti agsursuro, malipatamton ti sigud nga ammom.
28: Awan ti hustisia no pinanggep ti maysa a saksi a dangran ti sabali. Pagay-ayat dagiti nakillo ti agaramid iti dakes.
29: Awan duadua a masaplit ti maag a mangipagarup a nalinteg ti bagina.