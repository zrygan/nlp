1: Pinili ni David ken dagiti papangulo dagiti Levita dagiti kaputotan da Asaf, Heman ken Jedutun a mangidaulo iti panagdaydayaw iti Dios iti templo. Isuda ti mangipakaammo kadagiti mensahe ti Dios a danggayan ti arpa ken piangpiang. Daytoy ti listaan dagiti napili a mangidalan iti panagdaydayaw ken ti rebbengda nga aramiden
2: Dagiti annak ni Asaf: da Zaccur, Jose, Netanias ken Asarela. Indauloan ida ni Asaf a mangipakaammo iti mensahe ti Dios tunggal agbilin ti ari.
3: Dagiti innem nga annak ni Jedutun: da Gedalias, Zeri, Jesayas, Simei, Hasabias ken Mattitias. Babaen iti panangiwardas kadakuada ni Jedutun nga amada, ipakaammoda dagiti mensahe ti Dios a danggayan dagiti arpa, ken kantaenda dagiti pagdaydayaw ken pagyaman iti Dios.
4: Dagiti annak ni Heman: da Bukkias, Mattanias, Uzziel, Sebuel, Jerimot, Hananias, Hanani, Eliata, Gidalti, Romamti Ezer, Josbecasa, Malloti, Hotir ken Mahaziot.
5: Dagitoy ti inted ti Dios nga annak ni Heman a profeta ti ari; 14 a lallaki ken tallo a babbai. Inkari idi ti Dios daytoy tapno maaddaan ni Heman iti pannakabalin.
6: Agtokarda amin iti piangpiang ken arpa. Babaen iti panangidaulo ni amada, danggayanda ti panagdaydayaw iti Templo. Adda iti babaen ti ari da Asaf, Jedutun ken Heman.
7: Nalalaing amin dagitoy a lallaki, kasta met dagiti padada a Levita a batido a musiko. Dua gasut walopulo ket walo amin ti bilangda.
8: Nagbibinnunotda tapno maammoan ti annongen ti tunggal maysa; awan naidumduma, ubing man wenno lakay, nalaing man wenno agdadamo.
931: Dagitoy dagiti 24 a papangulo ti grupo. Sangapulo ket dua ti kamkameng ti tunggal grupo. Kastoy ti panagsasaganadda nga agserbi: 1 ni Jose iti familia ni Asaf; 2 Gedalias; 3 Zaccur; 4 Ezri; 5 Netanias; 6 Bukkias; 7 Jesarela; 8 Jesaias; 9 Mattanias; 10 Simei; 11 Azarel; 12 Hasabias; 13 Subael; 14 Mattitias; 15 Jeremot; 16 Hananias; 17 Josbecasa; 18 Hanani; 19 Malloti; 20 Eliata; 21 Hotir; 22 Giddalti; 23 Mahaziot; 24 Romamti Ezer.