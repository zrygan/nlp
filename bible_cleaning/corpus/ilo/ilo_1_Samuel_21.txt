1: Napan ni David idiay Nob iti ayan ni Ahimelec a padi. Agtigtigerger ti padi a simmabat kenkuana. Sinaludsodna ken ni David, Apay a siksika nga immay? Apay nga awan ti kaduam?
2: Insungbat ni David, Addaak ditoy ta adda nangibaonan kaniak ti ari. Imbagana nga awan ti pangipakaammoak iti nangibaonanna kaniak. No maipapan kadagiti tattaok, imbagak kadakuada nga agsasarakkami iti maysa a lugar.
3: Ita, ania ti makan dita? Ikkannak man iti lima a tinapay wenno aniaman nga adda kenka.
4: Kinuna ti padi, Awan ti gagangay a tinapay. Ti la nasagradoan a tinapay ti adda. Mabalinmo nga alaen no la ket saan a nakikaidda dagiti tattaom kadagiti babbai itay nabiit.
5: Kinuna ni David, Awan duadua a dida pay nakikaidda iti babai. Tunggal adda pakaibaonan dagiti tattaok, ikagumaanda ti agtalinaed a nadalus, uray no gagangay a mision ti papananmi. Anianto la ketdin ita ta naisangsangayan ti nakaibaonanmi?
6: Ngarud, inted ti padi ti nasagradoan a tinapay, ta awanen ti adda no di la dagiti tinapay a naidaton ken ni Yahweh. Naikkat dagitoy iti nasantoan a lamisaan ket nasuktanda iti kalutluto a tinapay.
7: Iti dayta nga aldaw, nairana nga adda sadiay ni Doeg nga Edomita a pangulo dagiti agay-aywan kadagiti arban ni Saul, ta masapul a tungpalenna ti maysa nga annongna a nasantoan.
8: Adda kadi maitedmo kaniak a gayang wenno kampilan? sinaludsod ni David ken ni Ahimelec. Awan ti naitugotko nga armas; nagdardarasak a pimmanaw ta nasken unay ti bilin ti ari.
9: Ti laeng kampilan ni Goliat a Filisteo a pinataymo idiay Tanap ti Lugo ti adda nga armas ditoy, insungbat ni Ahimelec. Nabungon iti lupot ket naidulin iti likudan ti efod. Alaem no kayatmo.
: Itedmo kaniak, kinuna ni David. Awanen ti kampilan a nasaysayaat ngem iti daytoy.
10: Pimmanaw ni David tapno itarayanna ni Saul. Nagkamang ken ni Akis nga ari ti Gat.
11: Ngem nabigbig dagiti ofisiales ni Akis ket kinunada iti ari, Saan aya nga isu ni David nga ari iti pagilianna? Isu ti ikankanta dagiti babbai bayat ti panagsasalada
: Rinibu ti pinatay ni Saul,
: ngem pinullo ribu ti pinatay ni David.
12: Naimula ken ni David dagitoy a saoda, ket kasta unay ti panagbutengna ken ni Akis.
13: Naginmamauyong ngarud ni David iti imatangda amin, aglalo no padasenda a tenglen. Suratsuratanna dagiti rikep ti ruangan ket bay-anna nga agayus ti katayna iti imingna.
14: Kinuna ngarud ni Akis kadagiti ofisialesna, Diyo kadi makita nga agmauyong dayta a tao? Apay nga inyegyo kaniak?
15: Adu unayen ti agmauyong a lallaki nga adda kaniak! Apay aya a nangyegkayo ditoy balayko iti sabali pay a mangriribuk kaniak?