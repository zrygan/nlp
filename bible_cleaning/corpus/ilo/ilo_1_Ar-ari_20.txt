1: Pinagtitipon ni Ben-hadad nga ari ti Siria dagiti amin nga armadana tapno rautenda ti Samaria. Kaduana a makigubat ti 32 nga ari agraman dagiti kabalioda ken dagiti luganda a pakigubat.
2: Nangibaon kadagiti pannakabagina a mapan ken ni Ahab nga ari ti Israel ket kastoy ti ibagada kenkuana: Dawaten ni Ari Ben-hadad nga
3: isukom kenkuana dagiti pirak ken balitokmo, dagiti assawam ken dagiti kapigsaan nga annakmo.
4: Ibagayo ken Ari Ben-hadad nga apok nga itedko ti kiddawenna; mabalinko nga ited ti bagik ken amin a kukuak, insungbat ni Ahab.
5: Iti saan a mabayag, nagsubli ken ni Ahab dagiti naibaon. Adda manen sabali a dawat ni Ben-hadad: Pinaibagak kenka a masapul nga itedmo kaniak dagiti pirak ken balitokmo, dagiti assawam ken dagiti annakmo.
6: Ngem ita, ibaonko dagiti ofisialesko a mangsukimat iti palasiom ken dagiti balbalay dagiti ofisialesmo ket alaenda ti amin nga ibilangda a napateg. Addadanto dita iti agarup kastoy nga oras inton bigat.
7: Pinaayaban ni Ari Ahab amin dagiti pangulo ti pagilian ket kinunana, Kitaenyo, kayatnatay a dadaelen daytoy a tao. Pinaibagana a kayatna nga alaen dagiti assawak ken dagiti annakko, dagiti pirak ken balitokko ket immannugotak.
8: Insungbat dagiti pangulo ken dagiti tattao, Saankayo nga umannugot; diyo ikaskaso dayta a tao.
9: Ngarud, kastoy ti sungbat ni Ahab kadagiti pannakabagi ni Ben-hadad: Ibagayo iti apok nga ari a patgak ti umuna a dawatna ngem diak mabalin nga ited daytoy maikadua a kiddawenna.
: Pimmanaw dagiti naibaon sada met la nagsubli. Adda manen sabali a paibaga
10: ni Ben-hadad: Dadaelek daytoy a siudadmo ket ipanawto dagiti tattaok ti amin a batbato ken ladrilio a nakabangonanna. Uray patayendak dagiti didiosen no diak aramiden daytoy!
11: Insungbat ni Ari Ahab, Ibagayo ken ni Ari Ben-hadad a saan nga agpangas ti pudpudno a soldado no mapan iti paggugubatan.
12: Naawat ni Ben-hadad ti sungbat ni Ahab idi madamada nga agiinum kadagiti kakaduana nga agturay iti uneg ti toldada. Binilin ni Ben-hadad dagiti tattaona nga agsaganada a mangraut iti siudad ket nagtungpalda.
13: Kabayatanna, adda profeta a napan ken ni Ari Ahab ket kinunana, Imbaga ti Apo a dika agbuteng iti dayta dakkel nga armada. Pagballigiennaka ti Apo ita nga aldaw ket maammoam nga isu ti Apo .
14: Siasino ti mangipangulo iti iraraut? sinaludsod ni Ahab.
: Insungbat ti profeta, Kuna ti Apo a dagiti agtutubo a mannakigubat nga adda iti babaen dagiti gobernador.
: Siasino ti mangipangulo iti kadakkelan a bilang ti buyot? sinaludsod ti ari.
: Sika, insungbat ti profeta.
15: Ngarud, inayaban ti ari dagiti agtutubo a mannakigubat nga adda iti babaen dagiti heneral dagiti probinsia232 da amin. Inummongna met ti armada ti Israel nga agdagup iti 7,000 a soldado.
1617: Rimmautda iti tengnga ti aldaw. Immuna a dimmarup dagiti agtutubo. Madama idi nga agbabartek da Ben-hadad ken dagiti 32 nga ari kadagiti toldada. Dimteng dagiti imbaon ni Ben-hadad a napan nagsiim ket impadamagda nga adda bunggoy ti mannakigubat a rimmuaren iti Samaria.
18: Imbilinna, Alaenyo ida a sibibiag, umayda man makigubat wenno makikappia.
19: Immuna ngarud a rimmuar dagiti agtutubo a mannakigubat a sinaruno ti armada dagiti Israelita.
20: Pinatay ti tunggal maysa ti kinarangetna. Nagtataray dagiti soldado ti Siria ket kinamat ida dagiti Israelita. Ngem nakalibas ni Ben-hadad a sikakabalio a kinuyog ti sumagmamano a soldado a nagkabalio.
21: Napan ni Ari Ahab iti paggugubatan, innalana dagiti kabalio ken lugan a pakigubat ket adu ti pinapatayna kadagiti taga-Siria.
22: Kalpasanna, napan ti profeta ken ni Ari Ahab ket kinunana, Agsublika ket papigsaem ken isaganam a naimbag ti armadam. Planoem a nasayaat ti aramidem gapu ta rumaut manen ti ari ti Siria inton umay a tawen.
23: Kinuna dagiti ofisiales ni Ari Ben-hadad, Naparmekdatayo gapu ta didiosen dagiti bambantay dagiti didiosen ti Israel. Ngem awan duadua a parmekentayo dagiti Israelita no gubatentayo ida kadagiti patad.
24: Ita, ikkatem dagiti 32 nga ari a pangulo iti gubat ket suktam ida kadagiti heneral.
25: Mangbuangayka iti dakdakkel nga armada, kas iti armada a nangpanaw kenka ken buklen iti isu met la a bilang dagiti kabalio ken lugan a pakigubat. Sarangtentayo dagiti Israelita kadagiti tanap ket parmekentayo ida iti daytoy a pannakigubattayo.
: Immanamong ni Ari Ben-hadad. Tinungpalna ti pammagbagada.
26: Iti sumaruno a tawen, inummongna dagiti tattaona ket nagturongda iti siudad ti Afec tapno rautenda dagiti Israelita.
27: Naguummong met dagiti Israelita ket kalpasan a naited dagiti kasapulanda a makigubat, rimmuarda a mangsaranget kadagiti taga-Siria. Nagkampoda iti dua a bunggoy ket arigda iti dua a babassit nga arban ti kalding no maidiligda kadagiti taga-Siria a nagwaras iti away.
28: Adda profeta a napan ken ni Ari Ahab ket kinunana, Kastoy ti kuna ti Apo Gapu ta ipagarup dagiti taga-Siria a didiosenak dagiti turod ket saan a didiosen kadagiti patad, yawatko iti pannakabalinmo ti dakkel nga armadada ket maammoanyonto kadagiti tattaom a siak ni Yahweh.
29: Agsinnumbangir ti kampo dagiti taga-Siria ken ti kampo dagiti Israelita. Pito nga aldaw a saan a rimmuar dagiti dua a bunggoy. Iti maikapito nga aldaw, nangrugi ti gubat ket 100,000 a taga-Siria ti pinatay dagiti Israelita.
30: Nagkamang dagiti nakalasat iti uneg ti Afec, a nakatayan ti 27,000 kadakuada a natupakan idi marba dagiti bakud ti siudad.
: Nagkamang met ni Ben-hadad iti uneg ti siudad ket naglemmeng iti akinlikud a kuarto ti maysa a balay.
31: Napan kenkuana dagiti ofisialesna ket kinunada, Nadamagmi a manangngaasi dagiti ari nga Israelita. Palubosannakami koma a mapan iti ari ti Israel a sibabarikeskami iti nakersang a lupot ken napulipolan iti tali dagiti tengngedmi ket nalabit a saannaka a patayen.
32: Ngarud, nagbarikesda iti nakersang a lupot ken nangipulipolda iti tali iti tengngedda sada napan ken ni Ahab ket kinunada, Ipakpakaasi ni adipenmo a Ben-hadad nga ispalem ti biagna.
: Insungbat ni Ahab, Sibibiag kadi pay laeng? Nasayaat! Ibilangko a kas maysa a kabsat!
33: Agsapsapul dagiti ofisiales ni Ben-hadad iti napintas a pagilasinan ket idi kabsat kuna ni Ahab, kinunada a dagus, Wen, ni kabsatmo a Ben-hadad!
: Inkay alaen, imbilin ni Ahab. Idi sumangpet ni Ben-hadad, inawis ni Ahab a makikalugan kenkuana iti luganna a pakigubat.
34: Kinuna ni Ben-hadad, Isublik kenka dagiti ili nga innala daydi amak iti daydi amam ket mabalinmo ti mangipatakder iti sentro ti negosio idiay Damasco a kas iti inaramid daydi amak idiay Samaria.
: Insungbat ni Ahab, Wayawayaanka ngarud gapu kadagitoy a kondision. Nagaramidda iti katulagan a nagfinnirmaanda ket pinalubosanna ni Ben-hadad.
35: Binilin ni Yahweh ti maysa a kameng ti gunglo dagiti profeta ket kinuna ti maysa a profeta iti padana a profeta, Kabilennak! Ngem saan a kinayat ti profeta,
36: isu a kinunana kenkuana, Gapu ta sinalungasingmo ti bilin ti Apo , patayennaka ti maysa a leon apaman a makapanawka iti yanko. Apaman a nakapanaw, adda dimteng a leon ket pinatayna ti profeta.
37: Adda sabali a tao a nasarakan ti isu met la a profeta ket kinunana, Kabilennak. Kinabil ngarud ti lalaki ket nasugatan ti profeta.
38: Binarabadan ti profeta ti rupana iti lupot tapno awan ti makailasin kenkuana. Napan iti igid ti dalan a mangur-uray iti ari ti Israel.
39: Idi lumabas ti ari, inawagan ti profeta ket kinunana, Natan-ok nga Ari, madamaak a makigubgubat idi inyeg kaniak ti maysa a soldado ti maysa a kabusor a natiliwda ket kinunana, Guardiaam daytoy a tao; no makalibas, ta biagmo ti pagbayadmo wenno agmultaka iti 3,000 a bagi ti pirak.
40: Ngem adu ti nakakumikomak ket nakalibas ti lalaki.
: Insungbat ti ari, Naipakaammomon ti sentensiam ket masapul a madusaka.
41: Dinagdagus ti profeta nga inikkat ti lupot a naibarabad iti rupana ket nabigbig ti ari a maysa kadagiti profeta ti kasangsangona.
42: Kinuna ti profeta iti ari, Kastoy ti sao ti Apo Gapu ta impalubosmo nga aglibas ti tao nga imbilinko a mapapatay, ta biagmo ti pagbayadmo ket madadaelto ti armadam gapu ta binay-am a makatalaw ti armadana.
43: Mariribuk ken madandanagan ti ari idi agawid idiay Samaria.