1: Pudno daytoy a pagsasao Siasinoman nga agtarigagay nga agbalin nga obispo, natan-ok a trabaho ti kalikagumanna.
2: Ngarud, masapul nga awan ti pakababalawanna. Maysa la ti asawana. Managteppel. Managparbeng ken nasayaat ti kababalinna. Managpadagus. Kabaelanna ti mangisuro.
3: Saan a mammartek wenno nauyong, no di ket nasingpet ken saan a mannakiringgor. Saan a rupa ti kuarta.
4: Maidalanna a naimbag ti familiana ken mapagtungpalna a sitatakneng dagiti annakna.
5: Ta no saan a maidalan ti maysa a tao ti mismo a familiana, kasano a maaywananna ti iglesia ti Dios?
6: Masapul a saan a kabarbaro iti pammati, ta amangan no tumangsit ket madusa a kas iti Diablo.
7: Masapul a pagraeman dagiti saan a kameng ti iglesia tapno saan a maibabain ken matnag iti palab-og ti Diablo.
8: Kasta met dagiti diakono: Masapul a nasayaat ti kababalinda ken napudnoda. Saanda a mammartek wenno naagum.
9: Masapul a salimetmetanda dagiti naipakaammo a kinapudno ti pammati nga awan ti panagduaduada.
10: Rebbengna a mapadasda nga umuna, ket no agballigida, mabalindan ti agserbi.
11: Masapul a natakneng met dagiti assawada, ken saanda a mamadpadakes. Managteppelda ken mapagtalkanda iti amin a banag.
12: Ti agbalin a diakono, maysa la ti asawana, ken maidalanna a naimbag dagiti annakna ken ti familiana.
13: Ta dagiti nasayaat ti panagserbina, magun-odda ti naimbag a kasasaad ken mabalinda ti agsao a situtured maipapan iti pammatida ken ni Cristo Jesus.
14: Bayat ti panangisuratko iti daytoy, namnamaek nga umayka kitaen iti mabiit.
15: Ngem no mataktakak, maammoam iti daytoy a surat no ania dagiti rumbeng nga annurotentayo a kas kameng ti iglesia. Kamengtayo ti familia ti Dios, kayatna a sawen, ti iglesia ti sibibiag a Dios. Ta ti iglesia isu ti adigi ken pamuon ti kinapudno.
16: Anian a nagdakkel ti palimed ti pammatitayo
: Isu ket nagparang a kas tao,
: Pinaneknekan ti Espiritu ti kinalintegna,
: Ket nakita dagiti angheles.
: Naikaskasaba kadagiti pagilian,
: Pinati dagiti tattao iti entero a lubong,
: Ket nayuli sadi langit.