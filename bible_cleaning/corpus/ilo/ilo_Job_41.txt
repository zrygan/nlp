1: Mabanniitam kadi ti Leviatan?
: Mataliam kadi ti dilana?
2: Mataldengam kadi?
: Makawitam kadi ti ngiwatna?
3: Agdawat aya kenka tapno bulosam?
: Agpakpakaasi aya kenka?
4: Makitulag aya kenka,
: ket ikarina nga agnanayon a pagserbiannaka?
5: Galutam aya a kas iti taraken a billit,
: kas iti paglinglingayan dagiti tagabum a babbai?
6: Pagtitinnawaran aya dagiti mangngalap?
: Rangrangkayen aya dagiti agtagtagilako sada ilako?
7: Matatekmo kadi ti kudilna kadagiti pisga?
: Masalputmo kadi ti ulona iti pika?
8: Sagidem la iti mamimsan ket dimonto mapiduan;
: pulos a dimonto malipatan ti dangadang!
9: Siasinoman a makakita iti Leviatan,
: mapabutngan ket mapasag.
10: Narungsot no mapagpungtotmo;
: awan ti makaitured a sumango kenkuana.
11: Siasino ti mangdarup kenkuana ket saan a maan-ano?
: Iti entero a lubong, awan ti makaaramid!
12: Saritaek man ti maipapan kadagiti saka ti Leviatan,
: ket iladawak ti kadakkel ken kapigsana.
13: Awan ti makalalat kenkuana
: wenno makasalput iti napuskol a kabalna.
14: Siasino ti makaitured a mangungap iti pangana
: idinto ta nakabutbuteng dagiti naintar a ngipenna?
15: Dagiti siksikna ti pagtangsitna;
: nairut ti panagkakamangda,
: ket kas iti bato ti tangkenda.
16: Nadekket unay ti panagkakapetda,
: ket awan pagnaan ti angin iti baetda.
17: Nairut unay ti panagsasaipda,
: ket pulos a dida mapagsisina.
18: No agbang-es, rummuar ti apuy iti agongna;
: agrimat dagiti matana a kas iti init iti agsapa.
19: Agruar ti gumilgil-ayab nga apuy iti ngiwatna;
: dagiti rissik ti apuy agparsiakda.
20: Agruar ti asuk iti agongna,
: kasla asuk ti ruot a mapupuoran.
21: No umanges, sumged dagiti uging;
: agruar ti apuy iti ngiwatna.
22: Napigsa unay ti tengngedna,
: ket agbuteng ti makasabat kenkuana.
23: Awan nalukneng a paset ti lalatna;
: nasikkil ken natangken a kas landok.
24: Bimmato ti pusona, di agbuteng;
: saan a magaraw ken natangken a kas iti gilingan.
25: No bumaringkuas, makigtot uray ti kapigsaan;
: awan ti maaramidda gapu iti buteng.
26: Awan ti kampilan a makadunor kenkuana;
: saan a masugat iti gayang, iti pana wenno iti buneng.
27: Ibilangna ti landok a kasla garami
: ken ti gambang a kasla narukop a kayo.
28: Saanna nga itarayan ti pana;
: kasla kalag-an ti arutang dagiti bato a maibarsak kenkuana.
29: Ibilangna a garami ti maysa a pang-or;
: agkatawa laeng no gayangen dagiti tattao.
30: Kasla natadem a buong ti sarming dagiti kukona;
: no magna iti kataltalonan, maarado ti daga.
31: Kiburenna ti baybay a kasla agburburek a danum.
: Pagluagenna ti taaw a kasla lumlumuag a lana.
32: Aglabutab ti malabasanna a baybay;
: pumuraw a burek ti mapagnaanna.
33: Awan ti kas kenkuana iti rabaw ti daga;
: maysa a parsua nga awan kabutengna.
34: Laisenna uray dagiti kapalangguadan nga animal;
: isu ti ari dagiti amin a narungsot nga ayup.