1: Nagserbi ni ubing a Samuel ken ni Yahweh iti babaen ti panangidalan ni Eli. Kadagidi nga aldaw, manmano ti mensahe nga aggapu ken ni Yahweh. Manmano met ti parmata nga aggapu kenkuana.
2: Iti maysa a rabii, matmaturog ni Eli iti kuartona. Nakapsuten ti panagkita ni Eli.
3: Matmaturog met ni Samuel iti santuario nga ayan ti Lakasa ti Tulag ti Dios. Sisesegged pay laeng ti silaw sadiay.
4: Inawagan ni Yahweh ni Samuel, Samuel! Samuel!
: Addaak ditoy, apo, kinuna ni Samuel,
5: ket nagtaray a napan ken ni Eli. Adtoyak, apo, ta inayabannak, kinunana.
: Ngem kinuna ni Eli, Anakko, dika inayaban; agsublika iti iddam.
: Nagsubli ngarud a nagidda ni Samuel.
67: Inawagan manen ni Yahweh ni Samuel. Saan nga ammo ti ubing a ni Yahweh ti umaw-awag gapu ta di pay nagsao idi kenkuana. Bimmangon ngarud a napan ken ni Eli ket kinunana, Adtoyak, apo, ta inawagannak. Ngem insungbat ni Eli, Anakko, saanka nga inayaban; agsublika iti iddam.
8: Iti maikatlo a daras, inayaban ni Yahweh ni Samuel. Bimmangon ni Samuel a napan ken ni Eli ket kinunana, Adtoyak, apo, ta inayabannak.
: Ket nabigbig ni Eli a ni Yahweh ti mangaw-awag iti ubing,
9: isut' gapuna a kinunana kenkuana, Agsublika iti iddam, ket no awagannaka pay, kunam: Agsaoka, Apo , ta dumdumngeg toy adipenmo.
: Nagsubli ngarud a nagidda ni Samuel.
10: Dimteng ni Yahweh ket nagtakder sana inawagan ni Samuel a kas idi damo, Samuel! Samuel!
: Insungbat ni Samuel, Agsaoka, Apo . Dumdumngeg toy adipenmo.
11: Imbaga ni Yahweh kenkuana: Dumtengto ti aldaw nga adda nakaal-alliaw a banag nga aramidek iti Israel, ket makigtotto ti amin a makadamag iti daytoy.
12: Iti dayta nga aldaw, ibanagkonto ti amin nga insaok a maibusor iti familia ni Eli, manipud idi damo agingga iti panungpalan.
13: Naibagakon ken ni Eli a dusaek ti familiana, gapu ta nagaramid dagiti annakna iti maibusor kaniak. Ammo ni Eli nga ar-aramidenda daytoy, ngem dina napagsardeng ida.
14: Ngarud, isapatak iti familia ni Eli nga awanto ti sakrifisio wenno daton a makaikkat iti dusa a maipatay gapu iti daytoy nakabutbuteng a basol.
15: Nagidda ni Samuel agingga iti bigat. Bimmangon ket napanna inlukat dagiti ruangan ti balay ni Yahweh. Mabuteng a mangibaga iti parmata ken ni Eli.
16: Ngem inayaban ni Eli, Samuel, anakko.
: Adtoyak, apo, insungbat ni Samuel.
17: Ania ti imbaga ti Apo kenka? sinaludsod ni Eli. Awan koma ti ilimedmo kaniak. Dusaennakanto ti Dios iti nakaro no dimo ibaga kaniak ti amin nga imbagana.
18: Imbaga ngarud ni Samuel ti amin nga imbaga ti Apo . Awan ti inlimlimedna.
: Kinuna ni Eli, Isu ti Apo ; aramidennanto ti aniaman nga ammona a naimbag.
19: Dimmakkel ni Samuel. Adda ni Yahweh kenkuana ket imbanagna ti amin nga impaltiingna ken ni Samuel.
20: Iti kasta, naammoan dagiti amin nga Israelita iti entero nga Israel a ni Samuel ket maysa a pudno a profeta ni Yahweh.
21: Intultuloy ni Yahweh ti panagparangna idiay Silo a nagparanganna ken ni Samuel ket nagsao kenkuana. No agsao ni Samuel, dumngeg amin nga Israel.