1: Adu a babbai a nagtaud kadagiti sabali a pagilian ti inay-ayat ni Solomon. Malaksid ti anak ti Faraon nga ari ti Egipto, nangasawa pay iti adu a Moabita, Ammonita, Edomita, Sidonia ken Hetita.
2: Inasawana ida nupay imbilin ni Yahweh kadagiti Israelita a dida makiasawa kadagita a tattao ta isudanto ti mangawis kadakuada nga agdaydayaw kadagiti sabali a didiosen.
3: Pitogasut a prinsesa ti assawana ket 300 dagiti babbai a nagserbi a kas assawana. Insungsongda ni Solomon a mangbaybay-a iti Dios,
4: ket idi lumakayen, indalanda nga agdaydayaw kadagiti didiosen. Saan a napudno ken ni Yahweh a Diosna a kas iti kinapudno idi ni David nga amana.
5: Nagdaydayaw ken ni Astarot a diosa dagiti Sidonio, ken ni Milcom, ti makarimon a dios dagiti Ammonita.
6: Nagbasol ken ni Yahweh ket saan a napudno kenkuana a kas iti kinapudno ni David nga amana.
7: Iti turod iti daya ti Jerusalem, nangaramid iti pagdaydayawan ken ni Kemos a makarimon a dios ti Moab. Nangaramid met iti pagdaydayawan ken ni Molec a makarimon a dios dagiti Ammonita.
8: Nagaramid met kadagiti pagdaydayawan nga agpaay kadagiti assawana tapno adda pagpuoranda iti insenso ken pagidataganda kadagiti daton nga agpaay kadagiti bukodda a dios.
910: Namindua a nagparang ken ni Solomon ni Yahweh a Dios ti Israel ket imbilinna kenkuana a di agdaydayaw kadagiti didiosen a ganggannaet. Nupay kasta, dina impangag ni Yahweh. Tinallikudanna ketdi, isu a nakapungtot ni Yahweh kenkuana
11: ket kinunana, Agsipud ta inggagaram a naglikudan ti nagtulaganta ket sinalungasingmo dagiti bilinko, ikkatekto kenka ti pagarian sa itedko iti maysa kadagiti ofisialesmo.
12: Ngem gapu ken ni David nga amam, diak aramiden daytoy bayat ti panagbiagmo no di ket inton tiempo ti panagturay ti anakmo.
13: Ket diakto ikkaten a mamimpinsan ti pagarian kenkuana. Gapu ken ni David nga adipenko ken gapu iti Jerusalem nga imbilangko a siudadko, mangibatiakto iti maysa a tribu nga iturayanna.
14: Babaen iti panangipamuspusan ni Yahweh, nagbalin ni Hadad a kabusor ni Solomon. Nagtaud ni Hadad iti puli dagiti ari ti Edom.
1516: Sakbay daytoy, pinarmek ni David ti Edom. Napan sadiay ni Joab a pangulo ti armada ni David tapno itabonna dagiti napapatay. Innem a bulan a nagyan ni Joab ken ti armadana idiay Edom ket saanda a pimmanaw agingga a napapatayda amin a lallaki nga Edomita.
17: Ngem nakalibas ni Hadad ken sumagmamano nga Edomita nga adipen ni amana ket napanda idiay Egipto. Ubing pay la idi ni Hadad.
18: Pimmanawda idiay Midian ket idi dumtengda idiay Paran, nagalada iti sumagmamano a lallaki nga inkuyogda idiay Egipto. Inawat ti ari ida, inikkanna ni Hadad iti daga ken balay, agraman taraon.
19: Nagun-od ni Hadad ti panagtalek ti ari, isu nga impaasawana kenkuana ti ipagna, ti mismo a kabsat ni Reyna Tafnes.
20: Naganakda iti maysa a lalaki a pinanagananda iti Genubat. Innala ti reyna ket dimmakkel ti ubing iti palasio a kaduana dagiti annak ti ari.
21: Idi madamag ni Hadad a natayen ni Ari David, kasta met ni Joab a pangulo ti armada, kinunana iti ari, Palubosannak koma nga agsubli iti daga a nakayanakak.
22: Apay? sinaludsod ti ari. Adda kadi nagkurangak kenka? Isu kadi ti panggapuam nga agawid?
: Awan, insungbat ni Hadad, ngem pangngaasim ta palubosannak. Nagawid ngarud iti dagana.
: Kas ari ti Edom, nauyong, nadawel a kabusor ni Hadad ti Israel.
23: Adda sabali pay a tao a pinataud ti Dios a nangbusor ken ni Solomonni Rezon nga anak ni Eliada. Tinalawan idi ni Rezon ni apona nga Adadezer nga ari ti Soba,
24: ket nagbalin a pangulo ti maysa a bunggoy dagiti tulisan. Napasamak daytoy kalpasan ti panangparmek ni David ken ni Adadezer ket pinapatayna dagiti kaduana a taga-Siria. Napan nagnaed idiay Damasco da Rezon ken dagiti tattaona. Sadiay, pinagbalin dagiti tattaona nga ari ti Siria.
25: Nagbalin a kabusor ti Israel bayat ti panagturay ni Solomon.
26: Bimmusor met ti maysa kadagiti ofisiales ni Ari Solomon. Isu ni Jeroboam nga anak ni Nebat a taga-Sereda idiay Efraim; maysan a balo ni Serva nga inana.
27: No apay nga immalsa, adtoy ti pakasaritaanna.
: Madama idi ti panagpagabur ni Ari Solomon iti bangirna ti daya ti Jerusalem ken patartarimaanna ti bakud ti siudad.
28: Maysa nga agtutubo ni Jeroboam ket kapigpigsaanna. Idi madlaw ni Solomon ti kabaelanna, dinutokanna a kapatas iti amin nga inkapilitan a panagtrabaho iti sakup dagiti tribu ti Manases ken Efraim.
29: Iti maysa nga aldaw, rimmuar ni Jeroboam iti Jerusalem ket iti dalan, nasabatna ni profeta Ahija a taga-Silo. Duduada laeng ken ni Ahija iti away. Baro ti kagay ti profeta.
30: Inuksobna sana rinay-ab a pinagkasangapulo ket dua.
31: Kinuna ken ni Jeroboam, Alaem ti sangapulo a paset, ta kuna kenka ti Apo a Dios ti Israel: Alaek ti pagarian ken ni Solomon ket itedko kenka ti sangapulo a tribu.
32: Agtalinaed ken ni Solomon ti maysa a tribu gapu ken ni adipenko a David ken gapu iti Jerusalem, ti siudad a pinilik a kukuak iti entero a daga ti Israel.
33: Aramidek daytoy ta linaksidnak ni Solomon. Nagdaydayaw ken ni Astarte a diosa ti Sidon, ni Kemos a dios ti Moab, ken ni Molec a dios ti Ammon. Sinukirnak ni Solomon. Nagaramid iti dakes ket saanna a tinungpal dagiti bilin ken linteg a kas ken ni amana a David.
34: Nupay kasta, diak alaen ti entero a pagarian kenkuana. Pagtalinaedek nga ari iti unos ti panagbiagna gapu ken ni David nga adipenko a pinilik ken nangtungpal kadagiti bilin ken lintegko.
35: Alaekto ti pagarian iti anak ni Solomon ket itedko kenka ti sangapulo a tribu.
36: Ipalubosko nga iturayan ti maysa nga anak ni Solomon ti maysa a tribu tapno addanto latta kaputotan ni David nga adipenko nga agturay idiay Jerusalem, ti siudad a pinilik a pagdaydayawan kaniak dagiti tattao.
37: Jeroboam, sikanto ti isaadko nga ari ti Israel ket iturayamto ti amin a daga a kayatmo nga iturayan.
38: No tungpalennak iti amin a pusom, no annurotem dagiti lintegko iti panagbiagmo ket magun-odmo ti panagtalekko kenka babaen iti panangtungpalmo kadagiti bilinko a kas ken ni David nga adipenko, kanayonto nga addaak kenka. Wen, isaadka nga ari ti Israel ket ipanamnamak nga addanto latta kaputotam a sumaruno kenka nga agturay a kas iti inaramidko ken ni David.
39: Gapu iti basol ni Solomon, dusaekto dagiti kaputotan ni David ngem saan nga iti agnanayon!
40: Gapu iti daytoy, pinanggep ni Solomon a patayen ni Jeroboam. Ngem naglibas ni Jeroboam ket nagkamang ken ni Ari Sisak idiay Egipto. Sa la pimmanaw sadiay idi natayen ni Solomon.
41: Nailanad ti amin nga inaramid ni Solomon, ti panagbiag ken kinasiribna iti libro a napauloan iti Pakasaritaan ti Biag ni Solomon.
42: Uppat a pulo a tawen a nagnaed idiay Jerusalem iti panangiturayna iti Israel.
43: Idi matay, naitabon iti Siudad ni David ket ni Roboam nga anakna ti simmukat kenkuana nga ari.