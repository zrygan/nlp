1: Agsao ti Apo a Dios a Mannakabalin-amin;
: ayabanna ti entero a lubong, manipud daya agingga iti laud.
2: Agraniag ti Dios manipud iti Sion,
: ti nagpaidumat' pintasna a Sion, awan pagkuranganna.
3: Umay ti Diostayo, ngem saan a di madlaw;
: adda apuy a gumilgil-ayab iti sangoananna,
: ken nadawel a bagio iti lawlawna.
4: Awaganna ti langit ken daga a mangsaksi iti panangukomna iti ilina.
5: Kunana: Ummongenyo iti sangok
: dagiti napudno a tattaok a nakitulag kaniak
: babaen iti panangidatonda iti sakrifisio.
6: Ibunannag ti langit a nalinteg ti Dios,
: ket isu met laeng ti ukom.
7: Tattaok, dumngegkayo ket innak agsao;
: maibusor kenka, Israel, ti pammaneknekko.
: Siak ti Apo a Diosmo.
8: Saanka a tubngaren gapu kadagiti sakrifisiom,
: kadagiti daton a mapuoran a kanayon nga idatagmo.
9: Maysa pay, diak masapul dagiti baka
: wenno kalding kadagiti arbanmo;
10: kukuak ngamin dagiti animal iti kabakiran,
: ken dagiti baka iti rinibu a katurturodan.
11: Kukuak met amin a tumatayab iti tangatang,
: kasta met amin nga adda biagna iti kataltalonan.
12: Uray no mabisinak, diak agkiddaw kenka,
: ta kukuak ti lubong ken amin a linaonna.
13: Agsidsidaak aya iti baka?
: Umin-inumak aya iti dara ti kalding?
14: Ti panagyamanmo isu komat' sakrifisiom iti Dios;
: itedmo iti Kangatoan ti amin nga inkarim.
15: No umay ti riribuk, awagannak;
: ispalenkanto ket idaydayawnakto.
16: Ngem kuna ti Dios iti managdakdakes
: Awan serserbina a balbaliksem dagiti bilinko.
: Awan kapapay-an ti panangsarsaritam iti tulagko.
17: Ngamin, kaguram ti disiplina,
: dimo dengdenggen dagiti patigmaanko kenka.
18: No makakitaka iti mannanakaw, agbalinka a gayyemna,
: ket makipulpulapolka kadagiti mannakikamalala.
19: Madadaanka nga agsao iti dakes;
: saanka nga agalikaka nga agulbod.
20: Madadaanka a mangidarum iti kabsatmo,
: ket parnuayem ti pammabasolmo.
21: Inaramidmo amin dagitoy
: ngem diak nagtagtagari;
: iti kasta, impagarupmon a kaslaak met kenka.
: Ngem ita, babalawenka,
: ket ilawlawagko ti amin kenka.
22: Utobenyo daytoy, dakay a di mangikankano kaniak,
: ta no saan, dadaelenkayo,
: ket awan ti makaisalakan kadakayo.
23: Ti mangipaay iti sakrifisio mangted iti pannakapadayawko
: ket awan duadua a ti agtulnog kaniak isalakanko.