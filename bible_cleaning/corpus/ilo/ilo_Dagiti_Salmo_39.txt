1: Kinunak, Annadak dagiti tignayko,
: ket diak ipalubos a pagbasolennak ti dilak.
: Diak agsao iti uray ania
: no asideg dagiti managdakdakes.
2: Diak nagtagtagari ket nagulimekak;
: diak nagsao uray pay maipapan iti naimbag!
: Ngem ad-adda ketdi a nagsagabaak,
3: ket napno ti pusok iti panagdanag.
: No ut-utobek, ad-adda a bumara ti riknak;
: diak matengngel ti bagik ket kinunak
4: O Apo , kaanonto ti ipapatayko.
: Kasano pay kabayag ti panagbiagko?
: Inton ano ti panaggibus dagiti aldawko?
5: Nagababa ketdin ti biag nga impabulodmo!
: Kasla awan aniamanna iti imatangmo.
: Wen, kasla pul-oy laeng ti angin ti biag ti tao;
6: awan giddiatna iti anniniwan!
: Wen, ubbaw amin dagiti aramidna;
: agurnong iti kinabaknang ngem dina ammo
: no siasinonto ti agnam-ay iti sanikuana!
7: Ket ita, O Apo, ania ngarud ti urayek?
: Adda kenka ti namnamak.
8: Isalakannak iti amin a basolko;
: dimo ipalubos a pagang-angawandak dagiti maag.
9: Agulimekak, diak agsao iti aniaman a balikas,
: agsipud ta sika ti nangipaay iti panagsagabak.
10: Isardengmon ti panangdusam kaniak;
: Matayakon gapu kadagiti danog nga impalak-ammo.
11: No agbasol ti tao, dusaem babaen iti panangbabalawmo;
: kaskala sanga a mangdadael iti napateg kenkuana.
: Kinapudnona, ti tao pul-oy laeng ti angin ti arigna!
12: O Apo , denggem kadi ti kararagko,
: ket ipangagmo ti ararawko.
: Dika koma agulimek
: no kenka umawagak.
: Ganggannaetak laeng kenka,
: maysaak a sangaili a kas kadagiti kapuonak.
13: Dinak kadi dusdusaen tapno mabang-aranak,
: sakbay a pumusayak ket awanakon ditoy a biag.