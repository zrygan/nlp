1: Liwliwaenyo dagiti tattaok, kuna ti Diostayo.
: Wen, liwliwaenyo ida.
2: Paregtaenyo dagiti tattao ti Jerusalem.
: Ibagayo kadakuada nga umdasen ti nabayag a panagsagsagabada,
: ket napakawanen dagiti basbasolda.
: Naan-anay ti panangdusak kadakuada
: gapu kadagiti amin a basolda.
3: Adda timek a mangipukpukkaw
: Iti let-ang, mangisaganakay iti dalan ti Apo !
: Dalusanyo ti dalan iti let-ang
: a pagnaan ti Diostayo!
4: Gaburanyo dagiti amin a tanap;
: palanasenyo amin a bambantay.
: Pagbalinenyo a patad dagiti turod,
: palantagenyo dagiti lasonglasong a lugar.
5: Maiparangarangto ti dayag ti Apo ,
: ket makitanto ti amin a tattao.
: Ti Apo a mismo ti nangikari iti daytoy.
6: Adda timek a mangipukkaw, Ipakaammom!
: Saludsodek: Ania ti ipakaammok?
: Ipakaammom a mayarig iti ruot ti amin a tao,
: agpautda a kas iti balang a sabong.
7: Magango ti ruot, malaylay ti sabong
: no dalapusen ida ti angin nga ibaon ni Yahweh.
: Kinapudnona, mayarig laeng ti tao iti ruot.
8: Wen, magango ti ruot ken malaylay ti sabong,
: ngem mataginayon ti sao ti Diostayo!
9: Inka iti tapaw ti nangato a bantay, O Jerusalem;
: ipakaammom ti naimbag a damag!
: Pigsaam ti agpukkaw, Sion;
: iwaragawagmo ti naimbag a damag!
: Agsaoka ket saanka nga agamak.
: Ibagam kadagiti il-ili ti Juda
: nga umayen ti Diosda!
10: Umay ni Apo Dios tapno agturay iti amin a bilegna,
: itugotna dagiti tattao nga insalakanna.
11: Aywanannanto ti arbanna
: a kas iti agpaspastor iti animalna.
: Ummongennanto dagiti urbon ti karnero
: ket sakruyenna ida;
: siaanusto a mangidalan kadagiti innada.
12: Adda kadi makasukat iti linaon ti taaw kadagiti dakulapna
: wenno makarukod iti langit babaen iti panangdanganna?
: Adda aya makaikarga iti amin a daga iti maysa a tasa
: wenno makatimbang kadagiti bantay ken turod?
13: Adda kadi makaibaga iti Apo iti aramidenna?
: Adda kadi makaisuro wenno makabalakad kenkuana?
14: Siasino ti nakiumanan ti Dios
: tapno maaddaan iti lawag?
: Siasino ti nangisuro kenkuana iti pudno a dalan?
: Siasino ti nakaadalanna iti wagas ti pannakaawat?
15: Iti imatang ti Apo , awan serserbi dagiti nasion;
: mayarigda laeng iti sangkatedted a danum,
: dagiti adayo a puro nalag-anda a kas iti tapok.
16: Di umanay dagiti animal ti Libano
: a maidatag a kas daton iti Diostayo;
: nakurang a pagsungrod dagiti kayo sadiay!
17: Awan serserbi dagiti nasion iti imatangna,
: awan kapaypay-anda amin a sangapada.
18: Siasino ti pakaipadaan ti Dios?
: Mabalinmo kadi nga iladawan ti langana?
19: Saan a kas iti imahen
: a nakalupkopan iti balitok
: ken naimontar iti pirak.
20: Pumili ti tao iti kayo a di bakabaken no dina kabaelan ti pirak wenno balitok.
: Sumapul iti kumikitikit
: ket paaramidna a didiosen nga adda pagsaadanna tapno di matuang.
21: Diyo kadi ammo? Diyo aya nadamag?
: Awan kadi nangibaga kadakayo idi un-unana?
: Diyo kadi nangngeg no kasano a nangrugi ti lubong?
22: Pinarsua ti agtugtugaw iti tronona
: iti ngatoen ti timbukel ti daga;
: kasla dudon ti kababassit dagiti tattao iti baba!
: Inukradna ti langit a kas iti kurtina,
: kas iti tolda a pagnaedan.
23: Rippuogenna dagiti nabileg nga agtuturay,
: ket pagbalinenna ida nga awan serserbina.
24: Mayarigda kadagiti naganus a mula
: nga apagtubo ken apagramut.
: No mangyeg ti Apo iti angin
: magangoda ket kasda la arutang a maitayab.
25: Siasino ti pakaipadaan ti Nasantoan a Dios?
: Adda kadi umasping kenkuana?
26: Tumangadkayo iti tangatang!
: Siasino ti nangparsua
: kadagiti bituen a makitayo?
: Ti mangidalan kadakuada a kasla armada,
: ammona no mano ti bilangda,
: ket awaganna ti nagan ti tunggal maysa!
: Dakkel unay ti bileg ken pannakabalinna,
: awan ti mapukaw uray maysa kadakuada!
27: Apay nga agririka, Israel?
: Apay a kunam a di ammo ti Apo dagiti parikutmo
: ket saan a pasayaaten ti Dios ti kasasaadmo?
28: Diyo kadi ammo? Diyo aya nadamag?
: Ti Apo ti agnanayon a Dios;
: pinarsuana ti entero a lubong.
: Pulos a di mabannog wenno kumapsut;
: awan makatukod iti pampanunotenna.
29: Papigsaenna dagiti nakapuy ken nabannog.
30: Uray dagiti agkabannuag kumapsutda,
: ket dagiti agtutubo mapaksuyanda.
31: Ngem dagiti agpannuray iti Apo
: mapabaronto ti pigsada.
: Agtayabdanto a kasla iti agila;
: saandanto a mabannog no agtarayda,
: saandanto a kumapsut no magnada.