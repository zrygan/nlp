1: Mariribukak, O Dios;
: ipangagmo kadi ti asugko!
: Mabutengak kadagiti kabusorko! Isalakannak kadi.
2: Salaknibannak iti
: panangisikat dagiti managdakdakes;
: ispalennak iti bunggoy dagiti nakillo a tattao.
3: Patademenda ti dilada a kas iti kampilan;
: kasla pana a maibiat dagiti naranggas a saoda.
4: Sanebenda dagiti naimbag a tattao,
: kellaatenda ida a panaen,
: ket pulos a dida agbuteng.
5: Agpipinnaregtada a mangibanag iti dakes a gandatda,
: pagtutulaganda ti pangipakatanda kadagiti palab-ogda.
: Kunada: Masapul nga awan ti makakita kadagitoy.
6: Agpanggepda iti dakes ket kunada,
: Naplanomin ti kasayaatan a palab-og.
: Saan a matukod ti puso ken isip ti tao!
7: Ngem panaen ida ti Dios,
: ket kellaat a masugatanda.
8: Dadaelennanto ida gapu kadagiti balikasda,
: ket agwingiwingto dagiti amin a makakita kadakuada.
9: Agbutengdanto amin a sangapada;
: ipakaammodanto ti inaramid ti Dios,
: ket utobendanto dagiti gapuananna.
10: Agragsak dagiti nalinteg a tattao
: gapu iti inaramid ni Yahweh.
: Agkamangdanto kenkuana nga awan pakaan-anoanda;
: idaydayawto dagiti amin a naimbag a tattao.