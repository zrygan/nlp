1: Gapu ta mamati unay ni Job nga awan ti basolna, insardeng dagiti tallo a lallaki ti mangsungsungbat kenkuana.
2: Ngem adda nga agbuybuya sadiay ti maysa a tao a saanen a nakaigawid iti pungtotna ta ikalkalintegan ni Job ti bagina ket pabpabasolenna ti Dios. Isu ni Elihu nga anak ni Barakel a kaputotan ni Buz, iti familia ni Ram.
3: Nakapungtot met kadagiti tallo a gagayyem ni Job agsipud ta awan masarakanda a naimbag a pangsungbatda kenkuana ket agparang a ti Dios ti nagbiddut.
4: Agsipud ta ni Elihu ti kaubingan kadakuada, nagur-uray agingga a nalpasda amin a nagsao.
5: Ngem nakapungtot idi makitana nga awanen ti maisungbat dagiti tallo ken ni Job,
6: isut' gapuna a nagsao.
: Nagamakak a nangibaga iti kapanunotak
: ta ubingak idinto a lallakaykayo.
7: Kinunak iti bagik a dakayo ti rumbeng nga agsao;
: ket dakay a lallakay ti mangibingay iti siribyo.
8: Ngem ti espiritu iti tao, ti anges ti Mannakabalin-amin,
: ti mangted kenkuana iti pannakaawat.
9: Saan a ti panaglakay ti mangpasirib kadagiti tattao
: wenno tumulong kadakuada a mangammo iti nalinteg.
10: Dawatek ngarud a denggendak,
: ket ibagak kadakayo ti kapanunotak.
11: Siaanusak a nagdengngeg bayat ti panagsaoyo;
: dimngegak bayat ti panagsapsapulyo
: iti nainsiriban a pagsasao.
12: Sipapasnekak a dimngeg kadakayo,
: ket nakitak a diyo mapaneknekan a biddut ti sinao ni Job.
13: Kasano ngarud ti panagkunayo a ti kinasirib ket nasarakanyo?
: Ti Dios ti mangsungbat ken ni Job ta diyo nasungbatan.
14: Dakayo ti kasasao ni Job, saan a siak,
: ngem no siak ti sumungbat saan a kas iti wagasyo.
15: Job, awan ti naisaoda;
: awanen ti maisungbatda kenka.
16: Agurayak kadi pay laeng bayat ti panagulimekda?
: Addada dita ket awanen ti maibagada.
17: Diak agulimek, ket ibagak ti sungbatko;
: yebkasko met ti kapanunotak.
18: Diak maibturanen ti di agsao;
: adu ti kayatko nga ibaga.
19: No saanak nga agsao ita
: amangan no bumtakak a kas iti baro a supot a lalat.
20: Masapul nga agsaoak tapno mapalag-ananak.
21: Awan ti kanunongak,
: awan met ti patiray-okak.
22: Diak ammo ti mangpatiray-ok;
: awan duadua a dusaennak ti Dios no kasta ti aramidek.