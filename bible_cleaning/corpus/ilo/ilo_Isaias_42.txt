1: Kuna ti Apo ,
: Adtoy ti adipenko nga itan-okko
: ti pinilik ken ti pakaay-ayoak.
: Intedko ti Espirituk kenkuana
: ket yegnanto ti hustisia kadagiti pagilian.
2: Dinto agpukkaw, dinanto ipigsa ti timekna,
: ket dinto agbitla kadagiti kalsada.
3: Naasinto kadagiti nakapsut,
: ket tulongannanto dagiti awan gawayna.
: Yegnanto ti agnanayon a hustisia
: iti amin a tattao.
4: Dinanto pukawen ti namnama wenno ti turedna,
: ket ipasdeknanto ti kinalinteg iti daga.
: Sigagagar dagiti adayo a daga
: a mangur-uray iti pannursurona.
5: Pinarsua ti Dios dagiti langit, inukradna ida;
: sinukogna ti daga ken amin a parsua iti rabawna;
: inikkanna iti biag ken anges dagiti agnaed iti daga.
: Ita, kuna ti Apo a Dios iti adipenna
6: Siak, ni Yahweh, inayabanka;
: inikkanka iti pannakabalin
: tapno kitaem a maipakat ti hustisia iti daga.
: Sika ti pannakabagik a makitulagto kadagiti amin a tattao;
: pannakabagika a mangyeg iti lawag kadagiti pagilian.
7: Luktamto ti panagkita dagiti bulsek,
: ket wayawayaamto dagiti naipisok
: iti nasipnget a pagbaludan.
8: Siak ni Yahweh, dayta ti naganko.
: Awan ti didiosen a mairanud iti dayagko;
: diak ipalubos dagiti imahen
: a mairaman iti pannakaidaydayawko.
9: Natungpalen dagiti impadtok idi un-unana.
: Ita, baro a bambanag ti ibagak
: kadakayo sakbay a mapasamakda.
10: Kantaanyo ti Apo iti baro a kanta;
: dakayo iti lubong,
: kantaenyo ti pagdaydayaw kenkuana!
: Idaydayawyo, dakayo nga aglayag iti baybay;
: idaydayawyo, dakayo amin a parsua iti taaw!
: Agkantakayo, dakayo nga adayo a daga,
: ken amin nga agnaed sadiay!
11: Idaydayaw koma ti let-ang
: ken dagiti ilina ti Dios;
: idaydayaw met koma dagiti tattao ti Kedar.
: Umkis koma iti rag-o dagiti agnaed iti siudad ti Sela;
: manipud kadagiti tapaw dagiti bambantay agikkisda koma!
12: Dagiti agnaed iti adayo a daga
: idaydayaw ken itan-okda koma ni Yahweh!
13: Rummuar ni Yahweh a kas maingel a tao,
: sisasagana ken sigagagar a makiranget.
: Agpukkaw a mangipakdaar iti gubat;
: ipakitana kadagiti kabusorna ti bilegna.
14: Kuna ti Dios,
: Nabayagen a nagulimekak;
: diak sinungbatan dagiti tattaok.
: Ngem dimtengen ti tiempo a panagtignayko;
: agikkisak a kas iti agpasikal.
15: Dadaelekto dagiti turod ken bantay,
: malaylayto dagiti ruot ken kayo.
: Pagbalinekto a let-ang dagiti karayan,
: ket pagmagaekto dagiti dan-aw.
16: Idalankonto dagiti bulsek a tattaok
: kadagiti dalan a dida pay nagnaan.
: Pagbalinekto a lawag ti sipnget nga ayanda;
: pasayaatekto dagiti lasong-lasong a disso.
: Aramidek dagitoy nga awan duadua.
17: Maipababa ken maibabainto
: dagiti amin nga agtalek iti sinan-dios
: ken mangibilang kadagiti kinitikitan
: nga imahen a didiosenda.
18: Kuna ti Apo ,
: Dumngegkayo, dakay a tuleng,
: kumitakayo a naimbag, dakay a bulsek!
19: Adda aya nabulbulsek ngem ti adipenko?
: Adda aya natultuleng ngem ti ibaonko?
20: Israel, adun a bambanag ti nakitam
: ngem pulos nga awan aniamanda kenka.
: Addaanka iti lapayag a pagdengngegmo
: ngem ibagam man ti kaipapanan ti nangngegmo?
21: Maysa a Dios ti Apo a sigagagar a mangisalakan,
: isu nga intan-okna dagiti linteg ken pannursurona,
: ket tinarigagayan a tungpalen ida dagiti tattaona.
22: Ngem nasamsam dagiti sanikuada,
: naipisokda kadagiti nasipnget a bartolina,
: ket naipupokda kadagiti pagbaludan.
: Natakaw ken naagaw dagiti sanikuada,
: ngem awan ti nangispal kadakuada.
23: Adda kadi mayat a dumngeg iti daytoy?
: Manipud ita, ipasnekyo kadi ti dumngeg?
24: Siasino ti nangyawat iti Israel kadagiti agsamsam?
: Ti met la Apo a nakabasolantayo!
: Ditay nagbiag a mayannurot iti pagayatanna
: wenno nagtulnog kadagiti pannursurona.
25: Iti kasta, indissuorna kadatayo ti pungtotna,
: ket sinagabatayo ti kinadawel ti gubat.
: Kasla apuy ti ungetna a nanguram iti Israel
: ngem ditay ammo idi ti mapaspasamak;
: pulos a saantayo a nagnakem.