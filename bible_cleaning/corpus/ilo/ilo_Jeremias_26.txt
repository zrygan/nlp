1: Idi mangrugi nga agari ni Jehoyakim nga anak ni Josias idiay Juda,
2: kinuna ti Apo kaniak, Agtakderka iti paraangan ti Templo ket ipakaammom kadagiti taga-Juda a mapan agdaydayaw sadiay ti amin nga imbilinko kenka. Awan ti ilimlimedmo. Ibagam amin.
3: Nalabit a dumngegto kenka dagiti tattao ket laksidenda ti kinadakesda. No aramidenda daytoy, diakto ituloy ti panggepko a mangdadael kadakuada gapu iti kinadakesda.
4: Imbaga kaniak ti Apo nga idanonko daytoy kadagiti tattao, Siak, ni Yahweh, ti nagkuna a masapul nga agtulnogkayo kaniak babaen iti panangsurotyo iti pannursurok.
5: Masapul a denggenyo ti sao dagiti adipenko, dagiti profeta a masansan nga ibabaonko kadakayo. Pulos a saanyo nga impangag dagiti sinaoda.
6: No itultuloyyo ti agsukir, aramidekto iti daytoy a Templo ti kas iti inaramidko iti Silo. Aramatento dagiti amin a nasion a pagilunod ti nagan daytoy a siudad.
7: Nangngeg dagiti papadi, dagiti profeta ken dagiti amin a tattao nga isasaok dagitoy idiay Templo.
8: Apaman a naisaok ti amin nga imbilin ni Yahweh nga ibagak, ginammatandak sada impukkaw, Rumbeng a mapapatayka gapu iti daytoy!
9: Apay a kinunam iti nagan ti Apo nga agbalinto daytoy a Templo a kas iti Silo? Imbagam a madadaelto daytoy a siudad ket awanton ti agnaed. Ket inaribungbongandak dagiti tattao.
10: Idi nadamag dagiti pangulo ti Juda ti napasamak, dinagdagusda ti pimmanaw iti palasio sada napan iti Templo ket nagtugaw ti tunggal maysa iti Baro a Ruangan.
11: Kinuna dagiti papadi ken dagiti profeta kadagiti pangulo ken kadagiti tattao, Rumbeng a mapapatay daytoy a tao agsipud ta nagsao iti maibusor iti siudadtayo. Mismo a dakayo ti nakangngeg iti imbagana.
12: Kinunak, Imbaonnak ti Apo a mangipakaammo iti amin a nangngegyo a maibusor iti daytoy a Templo ken iti daytoy a siudad.
13: Masapul a baliwanyo ti panagbiagyo ken dagiti aramidyo. Tungpalenyo dagiti sao ti Apo a Diosyo tapno dinan ituloy ti panggepna a mangdadael kadakayo.
14: No siak a maysa, addaak iti pannakabalinyo! Aramidenyo kaniak ti ammoyo a nasayaat.
15: Ngem tandaananyo daytoy, dakayo ken dagiti tattao iti daytoy a siudad: no patayendak makabasolkayo iti panangpapatayyo iti tao nga awan basolna agsipud ta ti Apo ti nangibaon kaniak a mangiballaag kadakayo kadagitoy.
16: Kinuna dagiti pangulo ken dagiti tattao kadagiti papadi ken kadagiti profeta, Saan koma a maikeddeng a matay daytoy a tao agsipud ta nagsao kadatayo iti nagan ti Apo a Diostayo.
17: Timmakder ti sumagmamano kadagiti panglakayen, ket kinunada kadagiti naguummong sadiay,
18: Idi ni Hezekias ti ari ti Juda, imbaga ni profeta Mica a Morastita kadagiti amin a tattao a kinuna daytoy ti Apo a Mannakabalin-amin,
: Kaslanto talon a maarado ti Sion;
: agbalinto ti Jerusalem a gabsuon a batbato,
: ket agbalinto a bakir ti turod ti Templo.
19: Saan a pinatay ni Ari Hezekias ken dagiti tattaona ni Mica. Nagbuteng ni Hezekias iti Apo ket nagdawat iti paraburna. Imbabawi ngarud ti Apo ti panggepna a mangdidigra kadakuada. Ita, kayatyo kadi a yegtayo ti didigra kadagiti bagbagitayo?
20: Adda idi sabali a lalaki a nagsao iti nagan ti Apo iti maibusor iti daytoy a siudad ken iti nasion, kas iti inaramid ni Jeremias. Isu ni Urias nga anak ni Semaias a taga-Kiriat Jearim.
21: Idi nangngeg ni Jehoyakim, dagiti soldadona ken dagiti ofisialesna ti sinaona, pinanggep ti ari a papapatay ni Urias. Ngem naammoan daytoy ni Urias, isut' gapuna a sibubuteng a naglibas ket napan idiay Egipto.
22: Nupay kasta, imbaon ni Ari Jehoyakim ni Elnatan nga anak ni Acbor ken ti sumagmamano a lallaki idiay Egipto tapno alaenda ni Urias.
23: Insangpetda ni Urias ket pinapatay ni Ari Jehoyakim sana pinaipurruak ti bangkayna iti pagitaneman kadagiti nanumo a tattao.
24: Ngem gapu iti tulong ni Ahikam nga anak ni Safan, saanak a nayawat kadagiti tattao tapno patayendak.