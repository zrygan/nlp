1: Denggem! Umaw-awag ti Kinasirib.
: Agpukpukkaw iti pannakaawat.
2: Agtakder iti tapaw dagiti turod
: iti asideg ti dalan,
: ken kadagiti nagsasapalan.
3: Iti pagserkan ti siudad,
: iti abay dagiti ruangan, ipukkawna
4: Agdawatak kadakayo, sangkataoan;
: awagak ti tunggal maysa iti rabaw ti daga.
5: Inuubing kadi ti panagpampanunotyo? Agnakemkayo.
: Maagkayo kadi? Sursuroenyo ti makaawat.
6: Denggenyo dagiti napintas a balikasko;
: naimbag amin nga ibagak kadakayo.
7: Kinapudno amin nga ibagak;
: kagurak ti ulbod.
8: Pudno ti amin a sawek;
: awan ti natiri wenno nakillo.
9: Iti tao nga addaan sirmata, nalawag ti amin a banag; iti tao nga adu ti ammona, nabatad amin kenkuana.
10: Piliem ti pannursurok a saan ketdi a ti pirak.
: Piliem ti pannakaammo saan a ti puro a balitok.
11: Siak ni Kinasirib; nasaysayaatak ngem ti alahas;
: awan ti napateg a sanikua a pumada kaniak.
12: Siak ni Kinasirib ket addaanak iti sirmata,
: addaanak iti ammo, husto ti aniaman a pangngeddengko.
13: Ti panagraem iti Apo isut' pananggura iti dakes;
: kagurak ti kinatangsit ken kinapalangguad,
: dakes a kababalin ken pammarpardaya.
14: Agplanoak ket aramidek,
: addaanak iti pannakaawat ket napigsaak.
15: Tulongak nga agturay dagiti ari;
: tulongak dagiti agturay nga agaramid kadagiti nasayaat a linteg.
16: Tulongak nga agturay dagiti pangulo ditoy daga,
: dagiti nangato ken natan-ok a tattao.
17: Ay-ayatek dagiti agayat kaniak,
: masarakannak ti mangsapul kaniak.
18: Adda itedko a kinabaknang ken dayaw,
: balligi ken kinarang-ay.
19: Nasaysayaat ngem puro a balitok ti maalam kaniak,
: nasaysayaat ngem ti kasudian a pirak.
20: Surotek ti dalan ti kinalinteg;
: magnaak iti dalan ti hustisia.
21: Pabaknangek dagiti agayat kaniak,
: punnoek iti gameng dagiti balbalayda.
22: Siak ti immuna kadagiti pinarsua ti Apo ;
: idi un-unana, addaakon a pinarsuana.
23: Nabukelak idi punganay
: sakbay ti panangrugi ti lubong.
24: Addaakon idi awan pay dagiti taaw,
: idi awan pay dagiti ubbog.
25: Naipasngayak sakbay a naisaad dagiti bantay,
: sakbay a naipasdek dagiti turod,
26: sakbay a pinarsua ti Dios ti daga ken dagiti taltalon
: wenno uray ti umuna a sangarakem a daga.
27: Addaak idi parsuaenna ti tangatang
: idi yukradna iti ngatoen dagiti taaw,
28: idi ikabilna dagiti ulep iti langit,
: idi luktanna dagiti ubbog ti taaw,
29: idi ikkanna ti pagpatinggaan dagiti taaw.
: Addaak idi isaadna ti puon ti daga.
30: Addaak iti abayna a kas arkitekto,
: siak ti inaldaw a pagtaudan ti ragsakna
: ket kanayon a naragsakak iti imatangna
31: naragsakanak iti lubong
: ket nasarakak ti ragsakko kadagiti tattao.
32: Ita, denggendak, dakayo nga agtutubo.
: Aramidenyo ti ibagak ket naragsakkayto.
33: Ipangagyo ti maisuro kadakayo.
: Agsiribkayo ket diyo baybay-an ti kinasirib.
34: Nagasat ti tao a dumngeg kaniak
: ti tao nga inaldaw nga adda iti ruanganko,
: nga agur-uray iti ridawko.
35: Ti makasarak kaniak masarakanna ti biag,
: ket magun-odna ti parabur ti Apo .
36: Ti di makasarak kaniak, dangranna ti bagina,
: ket ti gumura kaniak, ni patay ti ayatenna.