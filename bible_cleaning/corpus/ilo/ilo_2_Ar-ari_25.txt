1: Binusor ni Zedekias ni Nebucadnesar nga ari ti Babilonia. Iti kasta, dimteng ni Nebucadnesar ken ti entero nga armada ket rinautda ti Jerusalem iti maika-10 nga aldaw ti maika-10 a bulan iti maikasiam a tawen a panagturay ni Zedekias. Nagkampoda iti ruar ti siudad, binangenanda iti aglikmut
2: ket linakubda ti siudad agingga iti maika-11 a tawen ti panagturay ni Zedekias.
3: Iti maikasiam nga aldaw iti maikapat a bulan iti isu met la a tawen, idi nakaro ti bisin ket awanen ti makan dagiti tattao,
4: narakrak ti maysa a paset ti bakud ti siudad. Uray no linakub dagiti taga-Babilonia, nakalibas amin a soldado ni Zedekias iti rabii. Nagnada iti hardin ti palasio, linasatda ti ruangan a namagsilpo kadagiti dua a bakud sada nagtataray a nagturong iti Tanap ti Jordan.
5: Ngem kinamat ti armada ti Babilonia ni Ari Zedekias ket tiniliwda iti tanap iti asideg ti Jerico. Nawarawara dagiti tattaona.
6: Naipan ni Zedekias ken ni Ari Nebucadnesar nga adda idi idiay Ribla ket sadiay ti nangsentensiaan ti ari.
7: Iti imatang ni Zedekias, napapatay dagiti lallaki nga annakna ket nasuat met dagiti matana, kas imbilin ni Nebucadnesar. Kinawaranda ti ari sada impan idiay Babilonia.
8: Iti maikapito nga aldaw iti maikalima a bulan iti maika-19 a tawen a panagturay ni Ari Nebucadnesar iti Babilonia, sinerrek ni Nebuzaradan a mammagbaga iti ari ken pangulo ti armada, ti Jerusalem.
9: Pinuoranna ti Templo, ti palasio ken dagiti balbalay dagiti amin a nalatak a tattao ti Jerusalem.
10: Rinebba dagiti soldadona ti bakud ti siudad.
11: Kalpasanna, impanna idiay Babilonia dagiti tattao a nagtalinaed iti siudad, dagiti nabati a karpintero ken dagiti simmuko iti ari ti Babilonia.
12: Ngem imbatina idiay Juda dagiti kapanglawan a tattao nga awan sanikuana ket pinagtrabahona ida kadagiti kaubasan ken taltalon.
13: Binurakburak dagiti taga-Babilonia dagiti bronse nga adigi ken dagiti batay nga adda iti Templo, agraman ti dakkel a bronse a tangke. Impanda amin a bronse idiay Babilonia.
14: Impanawda met dagiti pala, dagiti pagikabilan iti dapu a mausar iti pannakadalus ti altar, dagiti maus-usar iti pannakataripato dagiti pagsilawan, dagiti malukong a mausar a pagtaya kadagiti dara dagiti maidatag a daton, dagiti malukong a pagpuoran iti insenso ken amin a bronse nga alikamen.
15: Impanawda amin nga alikamen a balitok wenno pirak, agraman dagiti babassit a malukong ken dagiti palanggana a pagkargaan iti beggang.
16: Nadagsen ket saan a matimbang dagiti dua a bronse nga adigi, dagiti batay ken ti dakkel a tangke a pinaaramid idi ni Ari Solomon nga agpaay iti Templo.
17: Agpada dagiti dua nga adigi: 27 a kadapan ti tunggal maysa; adda met bronse a paratok ti tunggal maysa nga uppat ket gudua a kadapan ti kangatona. Iniket a bronse a naarkosan iti bronse a granada ti naipalikmut iti tunggal paratok.
18: Kadagiti tiniliw ni Nebuzaradan, mairaman ni Seraias a Nangato a Padi, ni Sefanias, ti padi a sumaruno a kangatoan, ken dagiti tallo a kangrunaan nga ofisiales ti Templo.
19: Tiniliwna met ti nangipangulo kadagiti soldado iti gubat, lima kadagiti mammagbaga iti ari nga adda pay laeng iti siudad, ti katulongan ti pangulo a mangay-aywan kadagiti papeles dagiti soldado ken 60 a nalatak a tattao.
20: Indatag ida ni Nebuzaradan iti ari ti Babilonia nga adda idi iti siudad ti Ribla
21: iti daga ti Hamat. Sadiay, pinarparigat ida ti ari ket kalpasanna, pinapapatayna ida.
: Iti kasta, naitalaw dagiti tattao ti Juda ket naipanda iti sabali a pagilian.
22: Insaad ni Ari Nebucadnesar ni Gedalias nga anak ni Ahikam ken apoko ni Safan a kas gobernador ti Juda. Dinutokanna a mangaywan kadagiti saan a naipan idiay Babilonia.
23: Idi madamag daytoy dagiti ofisiales ken mannakigubat a taga-Juda a saan a simmuko, napanda timmipon ken ni Gedalias idiay Mizpa. Dagitoy dagiti ofisiales: Ismael nga anak ni Netanias, Johanan nga anak ni Karea, Seraias nga anak ni Tanhumet a taga-Netofa ken Jezanias a Maacatita.
24: Kinuna ni Gedalias kadakuada, Awanto ti pakaan-anoanyo. Dikay agbuteng kadagiti ofisiales a taga-Babilonia. Agnaedkayo ditoy ket agserbikayo iti ari ti Babilonia.
25: Ngem iti maikapito a bulan iti dayta a tawen, dimteng idiay Mizpa ni Ismael nga anak ni Netanias ken apoko ni Elisama a nagtaud iti naarian a familia. Kaduana ti sangapulo a lallaki, dinarupda ni Gedalias ket pinapatayda agraman dagiti Israelita ken taga-Babilonia a kaduana sadiay.
26: Gapu iti buteng dagiti Israelita kadagiti taga-Babilonia, pimmanawda amin, napanglaw man wenno saan, agraman dagiti ofisiales ti armada ket napanda nagkamang idiay Egipto.
27: Iti tawen a pannakaisaad ni Evilmerodac nga ari ti Babilonia, impakitana ti panangngaasina ken ni Ari Jehoyakin babaen iti panangwayawayana kenkuana iti pagbaludan. Napasamak daytoy iti maika-27 nga aldaw iti maika-12 a bulan iti maika-37 a tawen a pannakaitalaw ni Jehoyakin a kas balud.
28: Naasi unay ni Evilmerodac kenkuana ket insaadna iti natantan-ok a pagsaadan ngem kadagiti dadduma nga ari a naipan a balud idiay Babilonia.
29: Ngarud, napalubosan ni Jehoyakin a mangsukat iti pagan-anayna a kas balud ken makipangan iti lamisaan iti ari iti unos ti panagbiagna.
30: Inaldaw a naikkan kadagiti kasapulanna.