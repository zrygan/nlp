1: Ay-aywanan idi ni Moises dagiti karnero ken kalding ni Jetro a katuganganna a padi ti Midian. Impanna ti arban iti labes ti let-ang ket dimteng idiay Horeb a bantay ti Dios.
2: Sadiay, nagparang kenkuana ti anghel ni Yahweh a kas gumilgil-ayab nga apuy nga aggapu iti tengnga ti bassit a kayo. Nakita ni Moises a sumsumged ti kayo ngem saan a marunot.
3: Kinunana iti nakemna, Nakaskasdaaw daytoy. Apay ngata a saan a mauram ti kayo? Umasidegak man ta kitaek.
4: Idi makita ni Yahweh nga umas-asideg ni Moises, inawaganna manipud iti tengnga ti kayo. Moises, Moises! kinunana.
: Adtoyak, insungbat ni Moises.
5: Dika umas-asideg, kinuna ti Dios. Ikkatem ta pallokam ta nasantoan ti daga a pagtaktakderam.
6: Siak ti Dios ti amamda Abraham, Isaac ken Jacob. Liningdan ni Moises ti rupana ta mabuteng a kumita iti Dios.
7: Kinuna ni Yahweh, Nakitak ti nakakaasi a kasasaad dagiti tattaok idiay Egipto. Nangngegko ti panagdawatda iti tulong gapu iti pannakaparparigatda. Wen, ammok dagiti sagsagabaenda.
8: Bimmabaak tapno ispalek ida kadagiti Egipcio. Iruarko ida iti dayta a daga ket ipanko ida iti daga a nadam-eg ken nalawa. Nabaknang ken nabunga daytoy a daga a pagnanaedan ita dagiti Cananeo, Heteo, Amorreo, Perezeo, Heveo ken Jebuseo.
9: Wen, nangngegko ti asug dagiti tattaok ket makitak ti panangparparigat dagiti Egipcio kadakuada.
10: Ita, ibaonka iti ari tapno iruarmo dagiti tattaok nga Israelita manipud Egipto.
11: Kinuna ni Moises iti Dios, Nanumoak laeng a tao. Kasano a mapanak iti ari tapno iruarko dagiti Israelita iti Egipto?
12: Addaakto kenka, insungbat ti Dios, ket daytoyto ti pagilasinan a siak ti nangibaon kenka: Inton mairuarmo dagiti tattaok iti Egipto, agdaydayawkayto kaniak ditoy a bantay.
13: Kinuna ni Moises, Inton innak kadagiti Israelita ket ibagak kadakuada nga imbaonnak ti Dios dagiti kapuonanda, ket saludsodenda ti naganmo, ania ti ibagak?
14: Kinuna ti Dios, Siak ti siak. Daytoy ti ibagamto kadagiti Israelita, Imbaonnak ti mangawag iti bagina iti SIAK.
15: Ibagamto kadagiti Israelita, a siak ni Yahweh a Dios dagiti kapuonanyo, ti Dios da Abraham, Isaac ken Jacob, imbaonka kadakuada. Daytoy ti naganko iti agnanayon. Isunto ti pangawag kaniak dagiti amin a kaputotan.
16: Inka ummongen dagiti pangulo ti Israel ket ibagam kadakuada a nagparang kenka ni Yahweh a Dios dagiti kapuonanyo, ti Dios da Abraham, Isaac ken Jacob. Ibagam a naimatanganna ti kasasaadyo ken ti ar-aramiden dagiti Egipcio kadakayo.
17: Inkeddengko nga iruarko ida idiay Egipto ket ipanko ida iti daga dagiti Cananeo, Heteo, Amorreo, Perezeo, Heveo ken Jebuseo. Nadam-eg ken nabunga dayta a daga.
18: Ipangagto dagiti tattaok ti saom. Kalpasanna, kakuyogmonto dagiti pangulo ti Israel a mapan iti ari ti Egipto ket kunayonto kenkuana, Nakisao kadakami ni Yahweh a Dios dagiti Hebreo. Palubosannakami koma a mapan idiay let-ang iti tallo nga aldaw tapno agidatagkami iti daton ken ni Yahweh a Diosmi.
19: Ammok a dinakayto palubosan ti ari malaksid no mapilit.
20: Ngem usarekto ti pannakabalinko ket dusaekto ti Egipto; nakabutbutengto dagiti aramidek sadiay. Kalpasan dayta, palubosannakayton.
21: Itan-okkonto dagiti tattaok tapno raemen ida dagiti Egipcio ket inton pumanawda, saandanto nga ima-ima.
22: Mapanto ti tunggal babai nga Israelita iti babai nga agnaed iti balay ti kaarrubana nga Egipcio ket dumawat iti pagan-anay ken alahas a pirak ken balitok. Yarruatdanto dagitoy kadagiti annakyo. Kastoyto ti panangalada iti kinabaknang dagiti Egipcio.