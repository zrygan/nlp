1: Jerusalem, bumilegka ket ipakitam
: ti kinatan-okmo manen!
: Nasantoan a siudad ti Dios,
: yarruatmo ti nadaeg a kawesmo!
: Dinton sumrek kadagiti ruanganmo
: dagiti saan a mamati iti Dios.
2: Wayawayaam ta bagim, Jerusalem.
: Bumangonka iti ayanmo a tapok,
: ket agtugawka iti tronom.
: Ikkatenyo dagiti kawaryo,
: dakay a balud nga annak ti Sion!
3: Kuna ti Apo a Dios kadagiti tattaona, Awan kuarta a naibayad idi nailakokayo a kas tagabu. Awanto met ti maibayad iti pannakawayawayayo.
4: Idi napankayo nagnaed a kas ganggannaet idiay Egipto, napankayo a kas pagayatanyo. Nupay kasta, pinilitnakayo nga intalaw ti Asiria ket awan ti naibayad kadakayo.
5: Kasta met la ti napasamak idiay Babilonia. Naibaludkayo ngem awan ti naibayad iti pannakawayawayayo. Agpangas ken agpalangguad dagiti mangituray kadakayo, ket kanayon nga iparangarangda ti pananglaisda kaniak.
6: Ngem dumtengto ti tiempo a mabigbigyo a siak, ni Yahweh, ti agsasao kadakayo.
7: Nagpintas ketdin nga imatangan
: ti naibaon a sumungsungad iti bantay!
: Umayna ipakaammo kadagiti kabambantayan
: ti naimbag a damag ti kappia!
: Ipakaammona ti balligi ket kunana,
: Agarin ti Diosmo, Sion!
8: Agpukpukkaw dagiti guardia ti siudad,
: sangsangkamaysada nga umkis iti ragsak!
: Makitada a silalatak
: ti panagsubli ni Yahweh iti Sion!
9: Agdir-ikayo gapu iti rag-o,
: dakayo a narpuog a disso ti Jerusalem!
: Ispalento ti Apo ti siudadna,
: ket liwliwaennanto dagiti tattaona.
10: Aramaten ti Apo ti bilegna a nasantoan;
: isalakanna dagiti tattaona,
: ket makita ti sangalubongan.
11: Pumanawkayo, pumanawkayo iti Babilonia,
: dakay a mangaw-awit kadagiti nasagradoan nga alikamen!
: Diyo sagiden ti aniaman a maiparit;
: pasantoenyo dagiti bagbagiyo, ket panawanyo ti siudad.
12: Ita, saan a nasken nga aggangganatkayo;
: saan a masapul nga aglibaskayo.
: Agyanto ti Apo a Diosyo iti sangoananyo,
: bantayannakayto iti likudanyo.
13: Kuna ni Yahweh,
: Agballiginto ti adipenko iti aramidna;
: maitan-ok ken maidaydayawto iti kasta unay.
14: Adu a tao ti nakigtot idi makitada;
: limmaad ket kasla saan a tao ti langana.
15: Ngem ita, adunto a nasion ti masdaaw kenkuana,
: ket saanto a makasao dagiti ari gapu iti siddaawda.
: Makita ken maawatandanto
: ti pulos a dida pay naammoan.