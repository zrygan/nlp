1: Nagasat ti tao a tumulong kadagiti napanglaw;
: isalakanto ni Yahweh iti tiempo ti riribuk.
2: Salaknibanto ni Yahweh ket salluadannanto ti biagna.
: Paragsakennanto iti daga a pagnaedanna
: saannanto a yawat kadagiti kabusorna.
3: No agsakit, aywananto ni Yahweh ket umimbagto.
4: O Apo , nagbasolak kenka, kinunak,
: kaasiannak koma ket paimbagennak.
5: Dagiti kabusorko padpadaksendak;
: kayatda a matayak ket malipatanakon iti agnanayon.
6: Saan a napudno dagiti sumarungkar kaniak;
: agbirbirokda laeng iti pakadadaelak;
: Ket iwarasda a pakasarsaritaak.
7: Pagtutungtongandak dagiti gumurgura kaniak;
: agpanunotda iti kadadaksan a pagbanagak.
8: Kunada, Nadagsen a sakit ti kimpet kenkuana,
: naidalit iti pagiddaan ket awanen ibabangonna.
9: Uray ti kadekketan a gayyemko a nagtaltalkak,
: ti gayyemko a nakipangpangan kaniak,
: uray isu, tinallikudannak.
10: Kaasiannak, ket paimbagennak, O Apo ,
: tapno mabalinko a balsen dagiti kabusorko.
11: Kastoyto a maammoak a maay-ayoka kaniak,
: awanto ti siasinoman a kabusor a pakaparmekak.
12: Saranayennak agsipud ta naimbagak;
: iti imatangmo agnanayon nga aywanannak.
13: Madaydayaw ti Apo a Dios ti Israel!
: Agdaydayawkayo kenkuana ita ken iti agnanayon awan inggana.
: Amen! Amen!