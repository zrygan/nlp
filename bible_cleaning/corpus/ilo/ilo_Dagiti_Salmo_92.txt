1: Nagsayaat ketdin ti agyaman kenka, O Apo ,
: ti panagkanta iti pakaitan-okam, O Dios a Kangatoan.
2: Wen, nagsayaaten ti binigat a pannakaipablaak ti di agbalbaliw nga ayatmo,
: ti rinabii a pannakaipaduyakyak
: ti kinamatalekmo.
3: Nasayaat ti agkanta
: a danggayan ti nagkuerdas a pagtokaran,
: agraman ti aweng ti arpa.
4: Paragsakendak, O Apo ,
: dagiti naindaklan nga aramidmo.
: Gapu kadagiti gapuanam,
: agkantaak a sirarag-o.
5: Naindaklan, O Apo , dagiti aramidmo;
: saan a matukod dagiti pampanunotmo.
6: Saan nga ammo daytoy ti maag,
: di met maawatan ti nengneng.
7: Mabalin nga agtubo a kas ruot dagiti nakillo,
: ket rumang-ay dagiti managdakdakes,
: ngem mamimpinsan a madadaelda.
8: Ngamin, sika, O Apo ,
: ti agnanayon a kangatoan.
9: Ammomi a matayto dagiti kabusormo,
: ket mawarawaranto amin a managdakdakes.
10: Pinapigsanak a kasla atap a toro a baka;
: pinaraburannak iti adu a ragsak.
11: Nakitak ti pannakaparmek dagiti kabusorko;
: ti ikkis dagiti managdakdakes nangngegko.
12: Rumangpaya a kas kadagiti
: palma dagiti nalinteg a tattao.
: Dumadakkelda a kas sedro ti Libano.
13: Kasladanto kadagiti kayo
: a naimula iti balay ti Apo ,
: a rumangpaya iti Templo ti Diostayo.
14: Uray no lallakaydan, nabungada latta,
: ket kanayon a nalangto ken nakiredda.
15: Daytoy ti mangipakita a nalinteg ti Apo ;
: awan kinakillo kenkuana a salaknibko.