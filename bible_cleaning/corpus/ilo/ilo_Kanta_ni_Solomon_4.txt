1: Nagpintaska ketdin, biagko!
: Naabbongan dagiti matam iti belom,
: ngem rumimatrimatda gapu't ayatmo.
: Agsalsala ti buokmo a kas iti arban ti kalding
: a sumalsalog kadagiti turod ti Galaad.
2: Napudaw dagiti ngipenmo
: a kas iti kappukis, kaddigos a karnero.
: Awan kurangda, uray maysa,
: ket napintas ti panagbabatogda.
3: Dagiti bibigmo kasda la ragas nga eskarlata,
: no agsaoka, maragsakan ti makangngeg kenka.
: Agraniag dagiti pingpingmo
: a naabbongan iti belom.
4: Mayarig iti torre ni David ti tengngedmo,
: nagtimbukel ken nalamuyot a nabitinan iti kuentas a kasla rinibu a kalasag.
5: Dagiti susom kasda la dua a kigaw,
: mayarigda iti singin nga ugsa nga agar-arab iti kalirioan.
6: Agbatiak iti turod ti mirra,
: iti turod ti insenso,
: agingga nga agbannawag,
: ket agpukawen ti sipnget.
7: Naglibnoska ketdin, biagko!
: Imnas a naidumduma, awan pagkuranganna!
8: Sumalogta iti Bantay Libano, biagko;
: wen, kumuyogka kaniak manipud Libano.
: Sumalogka manipud iti tapaw ti Bantay Amana,
: manipud Bantay Senir ken Bantay Hermon
: a pagnaedan dagiti leon ken leopardo.
9: Ta ikikitam, ay-ayatek ken biagko,
: ken ti kuentas iti tengngedmo
: isuda ti nangkayaw itoy puso.
10: Nasam-it ti makiinnayat kenka,
: ay-ayatek ken nobiak;
: naim-imas ngem arak ti ayatmo.
: Awan makaartap iti ayamuom ti bangbanglom.
11: Kasla diro ti sam-it dagiti bibigmo, biagko;
: ta dilam kasla gatas ken diro.
: Adda iti kawesmo ti amin a banglo ti Bantay Libano.
12: Mayarig iti minuyongan ti ay-ayatek,
: naiputputong a hardin,
: adda bakud ken ubbogna a bukbukod.
13: Nalangto dagiti mula sadiay.
: Agtuboda a kas minuyongan dagiti kayo a granada
: ket agbungada iti kasayaatan a bunga
: bangbanglo nga alkamfor ken nardo.
14: Nardo ken azafran, kalamos ken kanela
: ken amin a kayo nga agtutot iti insenso.
: Mirra ken aloe
: ken amin a kangrunaan a bangbanglo.
15: Ubbog ti mangpadanum iti hardin,
: wen, danum nga agayus
: manipud iti Bantay Libano.
16: Agriingka, O angin ti amianan;
: angin ti abagatan, pul-oyam ti hardinko
: tapno agwaras ti banglona.
: Umay koma ti ay-ayatek iti hardinna
: ket mangan kadagiti kaimasan a bungana.