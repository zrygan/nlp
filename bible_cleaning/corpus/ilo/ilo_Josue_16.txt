1: Daytoy ti daga a naited kadagiti kaputotan ni Jose: mangrugi iti Jordan nga asideg ti Jerico, iti maysa a lugar a dayaen dagiti ubbog ti Jerico, ket agturong idiay let-ang. Manipud Jerico, sumang-at iti katurturodan agingga idiay Betel.
2: Manipud Betel, agpa-Luz, sa aglayon idiay Atarot Adar a pagnaedan dagiti Arkita.
3: Sumalog nga agpa-laud ket mapan iti sakup dagiti Jaflateo agingga iti akimbaba a paset ti Bet-horon sa idiay Gezer ket agpatingga iti Taaw Mediterranean.
4: Daytoy ti daga nga inawat dagiti tribu ti Manases ken Efraim a kaputotan ni Jose.
5: Adtoy ti sakup dagiti familia iti tribu ti Efraim: ti Atarot-addar ti beddengda iti daya agingga iti akingngato a Bet-horon.
6: Manipud sadiay, agpatingga iti Taaw Mediterranean; iti amianan, agpatingga met iti Micmetat. Iti daya, agsikko ti beddeng a mapan idiay Taanat Silo ket labsanna sa aglayon iti daya ti Janoa.
7: Manipud Janoa, agpababa nga agturong idiay Atarot ken Naara. Dumanon idiay Jerico ket agpatingga idiay Jordan.
8: Manipud Tappua, agpa-laud agingga iti waig ti Cana, ket agpatingga ti beddeng iti Taaw Mediterranean. Daytoy ti daga a naited a kukua dagiti familia iti tribu ti Efraim,
9: agraman sumagmamano nga ili ken barrio iti sakup ti Manases, ngem naited kadagiti Efraimita.
10: Nupay kasta, dida pinapanaw dagiti Cananeo nga agnaed idiay Gezer, ket agpapan ita, adda pay laeng dagiti Cananeo iti denna dagiti Efraimita, ngem napilitda nga agserbi a tagabu.