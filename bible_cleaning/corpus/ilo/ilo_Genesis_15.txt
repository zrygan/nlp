Kalpasan daytoy, nagparmata ni Abram ket nangngegna ni Yahweh a makisasao kenkuana: Dika agbuteng, Abram. Salaknibanka iti amin a peggad ket ikkanka iti naindaklan a gunggona.
Ngem kinuna ni Abram, O Apo Dios , ania ti serbi kaniak ti gunggona nga itedmo idinto ta awan anakko? Ni laeng Eleazar a taga-Damasco ti agtawid kadagiti sanikuak.
Dinak pinaraburan iti anak ket maysa kadagiti tagabuk ti agtawid iti sanikuak.
Kalpasanna, nangngegna manen ni Yahweh a makisasao kenkuana, Saan a ni Eleazar a tagabu ti agtawid iti sanikuam no di ket ti bukodmo nga anak.
Inruar ni Yahweh ni Abram ket kinunana, Tumangadka ket padasem a bilangen dagiti bituen. Kastanto ti kaadu dagiti kaputotam.
Nagtalek ni Abram ken ni Yahweh ket gapu iti daytoy, naragsakan kenkuana ni Yahweh ket inawatna a kas nalinteg ni Abram.
Kalpasanna, kinuna ni Yahweh kenkuana, Siak ni Yahweh a nangiruar kenka iti Ur idiay Caldea tapno ipatagikuak kenka daytoy a daga.
Ngem kinuna ni Abram, O Apo Dios , kasano a maammoak a kukuak daytoy a daga?
Insungbatna, Yegannak iti baka, kalding, kalakian a karnero nga agtawen iti tallo ti tunggal maysa, ken saggaysa a kalapati ken pagaw.
Indatag ni Abram dagiti animal iti Dios. Pinatayna ida sana ginudua dagiti bangkay. Inintarna ida iti dua a linia nga agbinnatog dagiti agkapisi ngem dina ginudua ti kalapati ken ti pagaw.
Nagdisso dagiti buitre kadagiti bangkay dagiti animal ngem binugawna ida.
Idi lumnek ti init, immapay ken ni Abram ti nargaan a turog. Nariknana ti panagbuteng ken panagamak gapu iti nakaro a kinasipnget.
Kinuna ni Yahweh, Ganggannaetto dagiti kaputotam iti sabali a daga. Agbalindanto a tagabu sadiay ket 400 a tawen a maparparigatdanto.
Ngem dusaekto ti nasion a mangtagabu kadakuada ket inton pumanawda iti dayta a daga, adunto a kinabaknang ti alaenda.
Atiddogto ti panagbiagmo, mataykanto a sitatalna ket maitanemkanto.
Mapalabasto ti uppat a kaputotan santo agsubli ditoy dagiti kaputotam agsipud ta sakonto la pagtalawen dagiti Amorreo inton nakaro ti kinadakesda ket masapul a madusada.
Idi nakalneken ti init ket nagsaknapen ti sipnget, pagammoan adda nagparang nga umas-asuk a banga ken sumsumged nga aluten a limmasat iti nagbaetan dagiti nagudua-gudua nga animal.
Iti dayta met la a kanito, nakitulag ni Yahweh ken ni Abram. Kinunana, Ikarik nga itedko iti kaputotam amin daytoy a daga manipud iti beddeng ti Egipto agingga iti Karayan Eufrates,
agraman ti daga dagiti Kineo, dagiti Kenezeo, dagiti Kadmoneo,
dagiti Heteo, dagiti Perezeo, dagiti Refaim,
dagiti Amorreo, dagiti Cananeo, dagiti Gergeseo ken dagiti Jebuseo.