1: Kalpasanna, inummong ni Josue dagiti tattao kadagiti tribu ti Ruben, Gad ken Akindaya a Manases.
2: Kinunana kadakuada, Inaramidyo amin nga imbilin ni Moises nga adipen ti Apo . Tinungpalyo met amin a bilinko.
3: Agpapan ita, pulos a diyo binaybay-an dagiti padayo nga Israelita. Sipapasnekkayo a nagtungpal kadagiti bilin ti Apo a Diosyo.
4: Ita, kas inkarina, inyegna ti kappia kadagiti padayo nga Israelita. Agawidkayo ngarud iti ballasiw ti Jordan, iti daga nga inted kadakayo ni Moises nga adipen ti Apo .
5: Ikagumaanyo a tungpalen ti bilin ken ti linteg nga inted kadakayo ni Moises nga adipen ti Apo ayatenyo ti Apo a Diosyo, aramidenyo ti pagayatanna, agtungpalkayo kadagiti bilinna, agtalinaedkayo a napudno kenkuana ken agserbikayo kenkuana iti amin a puso ken kararuayo.
68: Pinagawid ni Josue ida kalpasan ti panangbendisionna kadakuada a kunana: Nabaknangkayo nga agawid. Adu ti animal, pirak, balitok, gambang, landok ken pagan-anayyo. Ibingayanyo dagiti padayo nga Israelita iti sinamsamyo kadagiti kabusoryo. Ket nagawid dagiti Israelita.
: Ita, ni Moises ti nangted iti daga iti daya ti Jordan iti kagudua ti tribu ti Manases, ngem ni Josue ti nangted iti daga nga adda iti laud ti Jordan iti sabali a kagudua ti tribu ken kadagiti dadduma pay a tribu.
9: Nagawid ngarud dagiti tattao kadagiti tribu ti Ruben, Gad ken ti Akindaya a Manases. Pinanawanda dagiti dadduma nga Israelita idiay Silo iti daga ti Canaan ket napanda idiay Galaad, ti bukodda a daga a tinagikuada idi kas imbilin ni Yahweh ken ni Moises.
10: Idi dumtengda idiay Gelilot a masakupan ti Canaan iti ballasiw ti Jordan, nangipatakderda iti dakkel ken nadaeg nga altar iti igid ti karayan.
11: Naipadamag kadagiti dadduma nga Israelita a nangipasdek dagiti tattao kadagiti tribu ti Ruben, Gad ken ti Akindaya a Manases, iti altar idiay Gelilot, iti masakupan ti Canaan, iti paset a kukuada idiay Jordan.
12: Apaman a nadamag dagiti Israelita daytoy, naguummongda amin idiay Silo tapno mapanda gubaten dagiti tribu ti daya.
13: Naibaon ni Finees nga anak ni Eleazar a padi a mapan kadagiti tattao iti tribu ti Ruben, Gad ken ti Akindaya a Manases idiay Galaad.
14: Sangapulo a tattao ti kimmuyog kenkuana, maysa iti tunggal tribu iti laud, a pangulo iti tunggal familia.
15: Dimtengda idiay Galaad, ket kinunada kadagiti tattao ti Ruben, Gad ken ti Akindaya a Manases
16: Daytoy ti kuna ti entero a gimong ti Apo Apay nga inaramidyo daytoy a kinadakes a maibusor iti Dios ti Israel? Sinukiryo ti Apo iti panangbangonyo iti daytoy nga altar a pagdaydayawanyo! Simminakayon iti Apo !
17: Nalipatanyo kadin ti basoltay idiay Peor idi nangyeg ti Apo iti didigra a pinangdusana kadagiti tattaona? Agsagsagabatayo pay laeng gapu iti daydiay. Saan pay la kadi nga umanay ti nagbasolantayo?
18: Isardengyo kadin ti sumurot iti Apo ? No agsukirkayo kenkuana ita nga aldaw, agpungtotto kadagiti amin a tattao ti Israel inton bigat.
19: Ita, no ibilangyo a saan a maikari a pagdaydayawan ti dagayo, bumallasiwkayo iti daga ti Apo a yan ti toldana a pagdaydayawan. Mangalakayo iti daga a tagikuaenyo iti sakupmi. Ngem dikay agsukir iti Apo wenno kadakami babaen iti panangaramidyo iti sabali nga altar iti laksid ti altar ti Apo a Diostayo.
20: Laglagipenyo ni Acan nga anak ni Zera: sinalungasingna ti bilin maipapan kadagiti banag a naikari a madadael, ket nadusa dagiti amin nga Israelita. Saan la a ni Acan ti natay gapu iti basolna.
21: Insungbat dagiti tattao kadagiti tribu ti Ruben, Gad ken ti Akindaya a Manases kadagiti pangulo dagiti familia ti Israel
22: Ti Dios ti Mannakabalin-amin! Isu ti Apo ! Ti Dios ti Mannakabalin-amin! Isu ti Apo ! Ammona no apay nga inaramidmi daytoy, ket kayatmi a maammoanyo met! No nagsukirkami, ket tinallikudanmi ti Apo , saankayon nga agtaktak a mangpatay kadakami!
23: No nagsukirkam iti Dios gapu iti panangaramidmi iti altar a pagidatonan iti mapuoran a daton wenno daton a makan wenno daton a pakikappia, bay-anyo a ti Apo ti mangdusa kadakami!
24: Inaramidmi ti kastoy amangan no iti masakbayan, kunanto dagiti kaputotanyo kadagiti annakmi, Ania ti bibiangyo iti Apo a Dios ti Israel?
25: Inkabil ti Apo a kas beddengtayo ti Jordan, dakayo a tattao ti Ruben ken Gad. Wen, awan ti pakaibianganyo iti Apo . Iti kasta, paritanto dagiti kaputotanyo dagiti kaputotanmi nga agdaydayaw kenkuana.
26: Nangipatakderkami iti altar, saan a tapno pagpuoran iti daton wenno pagidatonan,
27: no di ket agpaay a pammaneknek iti dua a grupotayo ken kadagiti sumarsaruno a kaputotantayo nga agdaydayawkam iti Apo babaen iti panagidatag kadagiti mapuoran a daton, dagiti sakrifisio ken daton iti kappia. Ngarud, dinto makuna dagiti kaputotanyo kadagiti kaputotanmi, Awan ti bibiangyo iti Apo .
28: Napanunotmi a no kastoyto ti mapasamak, ipakitaminto daytoy inaramidmi nga altar a kaasping ti altar ti Apo . Saan a pagpuoran iti daton wenno pagsakrifisioan, no di ket baton-lagip dagiti grupotayo.
29: Adayo a panggepmi ti bumusor iti Apo wenno sumiasi kenkuana iti panangbangonmi iti altar a pagidatagan iti mapuoran a daton wenno daton a makan wenno kadagiti sakrifisio. Dimi panggep ti mangipasdek iti sabali nga altar iti laksid ti altar ti Apo a Diostayo nga adda iti sango ti nasagradoan a toldana.
30: Napnek ni Finees a padi ken dagiti pangulo ti entero nga Israel a kimmuyog kenkuana, isuda a pangulo dagiti familia ti Israel, iti palawag dagiti tattao kadagiti tribu ti Ruben, Gad ken Akindaya a Manases.
31: Kinuna kadakuada ni Finees nga anak ni Eleazar a padi, Ita makitamin nga adda kadatayo ti Apo agsipud ta dikayo met gayam simmukir kenkuana. Insalakanyo dagiti Israelita iti pannusa ti Apo .
32: Manipud Galaad, nagsubli da Finees ken dagiti pangulo dagiti tattao idiay Canaan ket impakaammoda kadagiti Israelita ti napasamak.
33: Napnek dagiti Israelita iti naipadamag kadakuada ket nagdaydayawda iti Dios. Saanda nga intuloy ti panggepda a makigubat tapno dadaelenda ti daga a nangipasdekan dagiti tattao iti tribu ti Ruben ken Gad iti taengda.
34: Kinuna dagiti tattao ti Ruben ken Gad, Daytoy nga altar ti mangipaneknek kadatay amin a ti Apo ket Dios. Pammaneknek ti impanaganda iti altar.