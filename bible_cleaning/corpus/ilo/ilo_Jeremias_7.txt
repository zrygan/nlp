13: Imbaonnak ti Apo a mapan iti ruangan ti Templo a serkan dagiti tattao ti Juda nga agdaydayaw. Imbagana nga agtakderak sadiay ket iwaragawagko ti sao ti Apo a Mannakabalin-amin a Dios ti Israel. Kunana: Baliwanyo ti panagbiagyo ken dagiti aramidyo tapno dikay pagtalawen iti daytoy a daga.
4: Diyo patienen ti mangallilaw a sasaoda: Saantayo a maan-ano! Daytoy ti Templo ti Apo , daytoy ti Templo ti Apo , daytoy ti Templo ti Apo !
5: Balbaliwanyo ti panagbiagyo, kasta met ti ugaliyo. Diyo pagdudumaen ti panangibilangyo iti tunggal maysa.
6: Diyo gundawayan dagiti ganggannaet, ulila ken balo. Dikay agpapatay kadagiti awan basolna ditoy nasantoan a lugar. Dikay agkararag kadagiti didiosen ta daytoy ti mangdadael kadakayo.
7: Iti kasta, ipaluboskonto nga agnaedkayo iti daytoy a daga nga intedko a kukua dagiti kapuonanyo iti agnanayon.
8: Kitaenyo, awan ti magangganabyo kadagitoy mangallilaw a sasao.
9: Agtakawkayo, pumataykayo, makikamalalakayo, sapataanyo ti ulbod, agidatagkay iti daton ken ni didiosen a Baal ken agdaydayawkayo kadagiti didiosen a diyo am-ammo.
10: Kagurak dagitoy nga aramidyo, ket umaykayo pay la dumatag iti Templok, sayo kuna, Saankami a maan-ano.
11: Ipagarupyo aya a rukib dagiti mannanakaw ti Templok? Nakitak dagiti ar-aramidenyo.
12: Inkay idiay Silo, ti umuna a lugar a pinilik a pakadaydayawak ket kitaenyo no ania ti inaramidko iti dayta a lugar gapu iti kinadakes dagiti tattaok nga Israelita.
13: Inaramidyo amin dagiti nasaok a basol. Namin-adun a kinasaokayo, ngem dikay nangipangag. Dikay met simmungbat idi inayabankayo.
14: Ngarud, ti inaramidko idiay Silo, aramidek met iti daytoy a Templok a pagtaltalkanyo. Iti daytoy a daga nga intedko kadakayo ken kadagiti kapuonanyo, aramidekto met ti kas iti inaramidko iti Silo.
15: Pagtalawenkayto iti imatangko kas iti panamagtalawko kadagiti kakabagianyo nga Efraimita. Siak, ni Yahweh, ti agsasao.
16: Kinuna ti Apo , Jeremias, dimo ikarkararagan dagitoy a tattao. Dimo idawdawatan ida. Dimo ibabaet ida ta saanka nga ipangag.
17: Dimo aya makita dagiti ar-aramidenda kadagiti siudad ti Juda ken kadagiti kalkalsada ti Jerusalem?
18: Agurnong dagiti ubbing kadagiti pagsungrod. Mangaron dagiti lallaki ken aggamay met dagiti babbai iti masa nga aramidenda a tinapay nga idatagda iti diosa nga awaganda iti Reyna ti Langit. Agidatagda iti daton nga inumen kadagiti dadduma a didiosen tapno pagpungtotendak.
19: Ngem siak aya ti pagpungtotenda? Saan! Ti bagbagida met laeng ti dangran ken ibabainda.
20: Iti kasta, siak ni Yahweh a Dios , idissuorkonto ti nakaro a pungtotko iti daytoy a lugar, kadagiti tattao ken animal, uray pay kadagiti kayo ken kadagiti mula. Kaslanto apuy ti pungtotko nga awan ti makaiddep.
21: Dakayo a tattaok, naim-imbag laengen a kanenyo dagiti daton a mapuoran koma iti altar a mainayon kadagiti daton a maipalubos a kanenyo.
22: Idi inruarko dagiti kapuonanyo idiay Egipto, awan ti imbagak wenno imbilinko kadakuada maipapan kadagiti daton a mapuoran wenno aniaman a kita ti sakrifisio.
23: Ngem imbilinko kadakuada nga agtulnogda kaniak tapno siak ti Diosda ket isuda dagiti tattaok. Imbagak met kadakuada nga annurotenda ti panagbiag nga imbilinko tapno rumang-ayda.
24: Ngem saanda a dimngeg wenno nangipangag. Nagtulnogda ketdi iti nasukir ken dakes a pusoda, ket dida simmayaat no di ket dimmakesda.
25: Manipud rimmuar dagiti kapuonanyo idiay Egipto agpapan ita, saan a nagressat ti panangibaonko kadagiti adipenko a profeta.
26: Nupay kasta, didak inkaskaso wenno impangag. Pinatangkenyo ti uloyo. Ket ad-adda ti kinasukiryo ngem dagiti kapuonanyo.
27: Jeremias, ibagamto dagiti saok kadakuada, ngem didakanto ipangag. Awagamto ida, ngem didakanto sungbatan.
28: Kunamto kadakuada: Daytoy ti nasion a saan a nangipangag ken ni Yahweh a Diosda. Dida kayat ti paisuro. Awanen ti kinapudno. Dida pay ket sarsaritaenen.
29: Kuna ti Apo ,
: Agladingitkayo, dakayo a tattao ti Jerusalem;
: agpukiskayo ket ibellengyo ti buokyo.
: Agdung-awkayo iti tapaw dagiti turod,
: ta siak, ni Yahweh, makapungtotak
: ket linaksidko dagiti tattaok.
30: Dakes ti inaramid dagiti tattao ti Juda. Inkabilda dagiti kagurgurak a didiosenda iti Templok ket tinulawanda.
31: Idiay Tanap ti Hinnom, nangaramidda iti altar a managan Tofet a pagpuoranda kadagiti maidaton nga annakda. Awan imbilinko a kasta; awan dayta iti panunotko.
32: Iti kasta, dumtengto ti aldaw a saanen a Tofet wenno Tanap ti Hinnom ti naganna no di ket Tanap a Pagpapatayan. Ditoyto ti pagitaneman dagiti tattao kadagiti minatayda ta awanen ti sabali a lugar a pagitabonanda.
33: Agpaayto dagiti bangkay a taraon dagiti tumatayab ken dagiti atap nga animal, ket awanto ti mangbugaw kadakuada.
34: Agbalinto ti daga a let-ang. Gibusakto ti ragsak ken rag-o kadagiti siudad ti Juda ken kadagiti kalkalsada ti Jerusalem. Saanton a mangngeg dagiti naragsak nga ariwawa ti parambak dagiti agkasar.