1: Iti dayta met la a tiempo, nagsakit ni Ari Hezekias ket dandani matay. Sinarungkaran ni profeta Isaias nga anak ni Amoz ket imbagana kenkuana, Kuna ti Apo a masapul nga urnosem ti amin agsipud ta saankan nga umimbag. Agsaganaka iti ipapataymo.
2: Simmango ni Hezekias iti diding ket indawatna
3: O Apo , laglagipem a nagserbiak kenka a sipapasnek ken sipupudno ket inkagumaak nga aramiden ti kayatmo nga aramidek. Ket rinugianna ti nagsangit iti nasaem.
45: Binilin ni Yahweh ni Isaias nga agsubli ken ni Hezekias ket ibagana kenkuana, Siak ni Yahweh a Dios ni David a kapuonam, nangngegko ti kararagmo ken nakitak dagiti luam. Ikkanka pay iti sangapulo ket lima a tawen a panagbiagmo.
6: Ispalenka ken daytoy a siudad ti Jerusalem iti pannakabalin ti ari ti Asiria ket ituloyko a salakniban ti siudad.
21: Imbaga ni Isaias iti ari nga agpalebbek iti bunga ti igos sana itapal iti letteg ni Hezekias tapno umimbag.
22: Sinaludsod ni Hezekias, Ania ti pagilasinan a mangipaneknek a makapanakto iti Templo?
7: Insungbat ni Isaias, Ikkannaka ti Apo iti pagilasinan a mangipaneknek a tungpalenna ti karina.
8: Iti pagorasan iti init nga inaramid ni Ari Ahaz, pagsubliento ti Apo ti anniniwan iti sangapulo a gerger. Ket nagsubli ti anniniwan iti sangapulo a gerger iti pagorasan.
9: Kalpasan ti yiimbag ni Hezekias, pinutarna daytoy a kanta a pagdaydayaw
10: Impagarupko nga iti kabambannuagak
: innakon iti lubong dagiti natay,
: ket sadiaykon aginggat' panungpalan.
11: Impagarupko a ditoy lubong dagiti sibibiag
: saankon a makita ti Apo
: wenno uray maysa a sibibiag a tao.
12: Nakeltay toy biagko ket nagpatingga,
: kas iti naakas a tolda.
: Napessat a kas iti lupot iti pagablan,
: ket impagarupko a ginibusanen ti Dios ti biagko.
13: Nagpatpatnag a nagsangitak iti ut-ot,
: kasla tuktukkolen ti leon dagiti tultulangko.
: Impagarupko a ginibusanen ti Dios ti biagko.
14: Nakapuy ken di makasngaw ti timekko,
: kaslaak kalapati iti panagas-asugko.
: Nabannog dagitoy matak a tumangtangad iti langit;
: O Apo , ispalennak kadagitoy amin a rigat.
15: Ngem ania ti masaok? Inaramid daytoy ti Apo .
: Nasakit ti nakemko ket diak makaturog.
: Nagsao kaniak ket inaramidna daytoy.
16: O Apo, agbiagak a maipaay kenka; wen, sika laeng ti pagpaayak.
: Isublim ti napukaw a pigsak
: tapno umatiddog pay daytoy biag.
17: Agbalinto a talna ti sakit ti nakemko.
: Ispalem ti biagko iti amin a peggad;
: pakawanem amin a basbasolko.
18: Awan ti mangidaydayaw kenka iti lubong dagiti natay;
: dagiti pimmusay dida makapagtalek iti kinapudnom.
19: Dagiti sibibiag ti mangidaydayaw kenka
: a kas iti panangidaydayawko kenka ita.
: Ipakaammo dagiti amma
: kadagiti annakda ti kinapudnom.
20: Pinaimbagnak, O Apo !
: Agarpakamto ket ikantami ti pagdaydayaw kenka.
: Iti uneg ti templom, agkantakamto
: iti pagdaydayaw iti unos ti panagbiagmi.