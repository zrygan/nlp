1: Ti agnaed iti salinong ti Kangatoan
: ken iti pannalaknib ti Mannakabalin-amin,
2: mabalin a kunana iti Apo ,
: Sika ti kamang ken salaknibko,
: sika ti Diosko, kenka agtalekak.
3: Ilisinakanto kadagiti peggad a dika ammo
: ken kadagiti makapatay a sakit.
4: Salukobannakanto kadagiti payakna,
: ket awanto ti pakaan-anoam.
: Salakniban ken aywanannakanto ti kinapudno ti Apo .
5: Awanto ti kabutengmo iti rabii,
: uray pay ti pana a sumiag iti aldaw.
6: Dimonto kabuteng ti didigra a dumteng iti sipnget,
: wenno ti angol nga agpapatay iti lawag.
7: Uray sangaribu ti matuang iti sikigam
: ken sangapulo ribu ti mapasag iti lawlawmo,
: saankanto a madangran.
8: Maimatangamto no kasano ti pannakadusa
: dagiti managdakdakes a tattao.
9: Agsipud ta pinagbalinmo ti Apo a kamangmo,
: ken ti Kangatoan a salaknibmo.
10: Awanto ti dakes a mapasamak kenka,
: iti taengmo, awanto met ti dumteng a didigra.
11: Ta ibaonto ti Dios
: dagiti anghelesna a mangaywan kenka
: tapno iti sadinoman a papanam salaknibandaka.
12: Kadagiti im-imada tapayaendakanto
: tapno saan a madunor ta sakam iti bato.
13: Ibaddekmonto ti leon ken ti uleg;
: ipayatmonto ti narungsot a leon ken ti nagita nga uleg.
14: Kuna ti Dios,
: Isalakankonto dagiti agayat kaniak,
: ket salaknibakto ida ta ammoda ti naganko.
15: No umawagda kaniak, ipangagkonto ida,
: addaakto kadakuada iti tiempo ti riribukda.
: Ispalekto ida; wen, padayawakto ida.
16: Atiddog a biag ti iparaburko kadakuada
: ket isalakankonto ida.