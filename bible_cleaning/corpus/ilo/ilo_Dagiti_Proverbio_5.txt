1: Anakko, dumngegka ket ipangagmo ti kinasirib ken sirmatak.
2: No aramidem ti kasta, naimbagto ti kababalinmo, ket ipakitanto dagiti balikasmo nga adda sursurom.
3: Mabalin a nasam-it a kas diro ti bibig ti asawa ti sabali a lalaki, ken nalamuyot a kas lana ti olibo dagiti agekna.
4: Ngem inton malpasen ti amin awan ti ibatina kenka no di la pait ken saem.
5: Ipannakanto iti lubong dagiti natay. Magna iti dalan nga agturong ken patay.
6: Saan nga agtalinaed iti dalan ti biag. Sumiasi ngem saanna nga ammo ti mapaspasamak.
7: Ita, annakko, denggendak, ket diyo liplipatan ti ibagak.
8: Adaywanyo ti kasta a babai! Dikay umasideg uray la no iti ruangan ti balayna!
9: No aramidenyo latta daytoy, sublatento dagiti dadduma ti dayaw nga adda idi kadakayo. Ubbingkayto pay a patayen dagiti naranggas a tattao.
10: Wen, alaento dagiti ganggannaet ti amin a sanikuayo ket tagikuaento ti sabali ti nagbannoganyo.
11: Pagbanaganna, agas-asugkayto a matay iti iddayo. Marunotto dagiti lasag ken piskelyo.
12: Kunayonto, Apay a diak la nakasursuro? Apay a diak kinayat ti patubngar?
13: Diak impangpangag dagiti mamaestrok. Diak inkaskaso ida.
14: Idi agbalawakon, nasarakak laengen ti bagik a naibabain iti imatang ti publiko.
15: Napudnoka koma iti asawam ket isu laeng ti pangibukbokam iti ayatmo.
16: Awan imbag a maited kenka dagiti annakmo iti ruar.
17: Dumakkel koma dagiti annakmo tapno tulongandaka, a saan ketdi a dagiti ganggannaet.
18: Ngarud, ti asawam ti pagragsakam ket sarakem ti rag-o iti babai nga inkasarmo.
19: Napintas ti asawam ken naparagsit a kas iti ugsa. Paragsakennaka koma dagiti makaawis a sagudayna, ket lapunosennaka iti ayatna.
20: Anakko, apay a pakayawanka iti sabali a babai? Apay a kaykayatmo ti pangaw-awis ti asawa ti sabali a lalaki?
21: Makita ti Apo ti amin nga aramidmo. Sipsiputannaka iti sadinoman a papanam.
22: Matiliw ti managdakdakes iti kinadakesna, ket ti bunga ti basolna ti mangipalab-og kenkuana.
23: Matay gapu ta dina ammo a saluadan ti bagina. Ti kinamaagna ti mangipanto kenkuana iti tanemna.