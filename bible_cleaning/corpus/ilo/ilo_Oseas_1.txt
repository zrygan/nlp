1: Daytoy ti mensahe nga impakaammo ni Yahweh ken ni Oseas nga anak ni Beeri. Panawen idi da Ozias, Jotan, Ahaz, Hezekias nga ar-ari iti Juda; ni Jeroboam nga anak ni Joas ti ari idi iti Israel.
2: Idi damo nga agsao ni Yahweh iti Israel babaen ken ni Oseas, kinunana, Mangasawaka; liputannakanto ti asawam ket awanto ti duma kenkuana dagiti annakyo.
3: Nangasawa ngarud ni Oseas ket inkallaysana ti maysa a babai nga agnagan Gomer nga anak ni Diblaim. Nagsikog ni Gomer. Naganak iti lalaki, ket kinuna ni Yahweh ken ni Oseas,
4: Panaganam iti Jezreel, agsipud ta iti saan a mabayag, dusaek ti ari ti Israel gapu kadagiti pammapatay nga inaramid ni Jehu a kapuonanna idiay Jezreel. Gibusak ti dinastia ni Jehu ket
5: parmekekto ti bileg ti armada ti Israel idiay Tanap ti Jezreel iti dayta nga aldaw.
6: Nagsikog manen ni Gomer ket babai ti impasngayna. Kinuna ni Yahweh ken ni Oseas, Lo-ruhama ti ipanaganmo kenkuana, ta saankon nga ay-ayaten dagiti tattao ti Israel wenno pakawanen ida.
7: Ngem ay-ayatekto dagiti tattao ti Juda. Siak, ni Yahweh a Diosda, isalakankonto ida. Ngem diak aramiden daytoy babaen iti gubatdagiti kampilan, bai wenno babaen kadagiti kabalio wenno nagkabalio a mannakigubat.
8: Kalpasan ti pannakapusot ni Lo-ruhama, nagsikog manen ni Gomer, ket naaddaan manen iti anak a lalaki.
9: Kinuna ni Yahweh ken ni Oseas, Lo-ammi ti ipanaganmo kenkuana, gapu ta saanko a tattao dagiti tattao ti Israel ket saan met a siak ti Diosda.
10: Umadunto dagiti Israelita. Kasdanto iti darat ti taaw a saan a marukod wenno mabilang ti kaaduda. Kuna ti Dios kadakuada, Saan a dakayo dagiti tattaok, ngem umayen ti aldaw a kunana kadakuada, Dakayo ti annak ti sibibiag a Dios!
11: Agkaykaysanto manen dagiti tattao ti Juda ken dagiti tattao ti Israel. Mangdutokdanto iti maymaysa a mangipangulo kadakuada, ket rumang-aydanto manen iti dagada. Wen, naindaklanto nga aldaw ti aldaw ti Jezreel!