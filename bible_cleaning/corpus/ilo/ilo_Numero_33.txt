1: Nailanad iti daytoy a listaan dagiti nagan dagiti lugar a nagkampoan dagiti Israelita kalpasan ti ipapanawda idiay Egipto iti babaen ti panangipangulo da Moises ken Aaron.
2: Insurat ni Moises ti nagan ti lugar a pagkampoanda, kas imbilin ni Yahweh.
3: Pimmanaw dagiti Israelita idiay Egipto iti maika-15 nga aldaw iti umuna a bulan ti tawen, ti aldaw kalpasan ti umuna a Fiesta ti Paskua. Babaen iti panangaywan ni Yahweh, pimmanawda iti siudad ti Rameses iti imatang dagiti Egipcio.
4: Madama idi nga itabtabonda dagiti annakda nga inauna a pinatay ni Yahweh. Iti panangaramid ni Yahweh iti daytoy, impakitana a nabilbileg ngem dagiti didiosen ti Egipto.
5: Pimmanaw dagiti Israelita iti Rameses ket nagkampoda idiay Succot.
6: Manipud iti Succot, napanda iti Etam iti igid ti let-ang.
7: Manipud iti Etam, nagsublida idiay Pihahirot iti dayaen ti Baal Sefon sada nagkampo iti asideg ti Migdol.
8: Manipud iti Pihahirot, bimmallasiwda iti Nalabaga a Baybay sada nagturong iti let-ang. Kalpasan ti tallo nga aldaw a pannagnada iti let-ang ti Etam, nagkampoda idiay Mara.
9: Manipud iti Mara, napanda idiay Elim a nagkampoanda agsipud ta adda 12 nga ubbog ken 70 a palma sadiay.
10: Pimmanawda iti Elim ket nagkampoda iti asideg ti Nalabaga a Baybay.
11: Idiay let-ang ti Sin ti simmaruno a nagkampoanda.
12: Kalpasanna, nagkampoda idiay Dofka
13: sa idiay Alus.
14: Pimmanawda idiay Alus ket napanda idiay Refidim, iti lugar nga awan danum nga inumenda.
1537: Manipud Refidim agingga idiay Bantay Hor, nagkampoda kadagitoy a lugar: iti Let-ang ti Sinai, Kibrot Hataava, Hazerot, Ritma, Rimmon Perez, Libna, Rissa, Kehelata, Bantay Sefer, Harada, Makelot, Tahat, Tera, Mitka, Hasmona, Moserot, Bene Jaakan, Hor Haggidgad, Jotbata, Abrona, Eziongeber, ti let-ang ti Zin kayatna a sawen, Kades ken Bantay Hor iti igid ti daga ti Edom.
3839: Kas imbilin ni Yahweh, simmang-at ni Aaron a padi iti Bantay Hor. Natay sadiay ni Aaron iti umuna nga aldaw iti maikalima a bulan iti maika-40 a tawen kalpasan ti ipapanaw dagiti Israelita idiay Egipto. Agtawen idi iti 123 ni Aaron.
40: Nadamag ti ari ti Arad iti akin-abagatan a Canaan a sumungad dagiti Israelita.
4149: Manipud Bantay Hor agingga iti tanap ti Moab, nagkampo dagiti Israelita kadagitoy a lugar: Zalmona, Punon, Obot, dagiti rebba ti Abarim iti sakup ti Moab, Dibon Gad, Almon Diblataim, Bantay Abarim iti asideg ti Bantay Nebo, ken iti tanap ti Moab iti ballasiw ti Karayan Jordan a sumango iti Jerico, iti nagbaetan ti Bet Jesimot ken ti Tanap ti Acacia.
50: Idi addada iti tanap ti Moab iti ballasiw ti Jordan iti sangoanan ti Jerico, inted ni Yahweh ken ni Moises
51: dagitoy nga alagaden dagiti Israelita: Inton makaballasiwkayon iti Jordan ket addakayon iti Canaan,
52: masapul a papanawenyo dagiti amin nga agnaed iti dayta a daga. Dadaelenyo dagiti bato ken metal a didiosenda ken amin a lugar a pagdaydayawanda.
53: Sakupenyo ti daga ket agnaedkayo sadiay agsipud ta itedko dayta kadakayo.
54: Bingbingayenyo ti daga babaen iti binnunot ket itedyo kadagiti nadumaduma a tribu ken kaputotan. Nalawa ti bingay ti dakkel a tribu ket bassit met ti bingay ti bassit a kapuonan.
55: Ngem no diyo pagtalawen dagiti agnaed iti daga, mayarigto dagiti mabati a kas puling kadagiti matayo ken kas sisiit kadagiti bakrangyo ket gubatendakayto.
56: Panggepko a dadaelen ida ngem no diyo pagtalawen ida, dakayo ti dadaelek a saan ket nga isuda.