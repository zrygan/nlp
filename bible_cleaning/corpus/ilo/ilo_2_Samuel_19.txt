1: Naipadamag ken ni Joab nga agsangsangit ket agdungdung-aw ni Ari David gapu ken ni anakna nga Absalom.
2: Iti dayta nga aldaw, ti ragsak ti panagballigi nagbalin a ladingit iti entero nga armada gapu ta nadamagda a dungdung-awan ti ari ti anakna.
3: Nagar-arudokda a nagsubli iti siudad; kasdala tattao a naparmek iti paggugubatan.
4: Inabbongan ti ari ti rupana ket insangitna iti napigsa, Absalom nga anakko! Ay, Absalom nga anakko!
5: Napan ni Joab iti balay ti ari ket kinunana kenkuana, Ita nga aldaw, imbabainmo dagiti amin a tattaomdagiti nangispal iti biagmo, ti biag dagiti annakmo, assawa ken kamalalam.
6: Busorem dagiti mangay-ayat kenka idinto a tulongam dagiti manggurgura kenka. Nalawag nga impakitam nga awan serserbi kenka dagiti ofisialesmo ken dagiti tattaom. Makitak a naragragsakka no sibibiag ita ni Absalom ket nataykam amin.
7: Ita, inka papigsaen ti pakinakem dagiti tattaom. No madika, isapatak iti nagan ti Apo nga awan ti mabati kenka agingga iti bigat. Daytanto ti kakaroan a didigra a sagabaem iti unos ti panagbiagmo.
8: Timmakder ti ari ket napan nagtugaw iti asideg ti ruangan ti siudad. Nadamag dagiti tattaona nga adda sadiay ti ari ket naguummongda iti likmutna.
: Kabayatanna, nagtataray a nagawid dagiti Israelita, ket nagkamang ti tunggal maysa iti balayna.
9: Iti entero a pagilian, nagsusuppiat dagiti amin nga Israelita. Inispalnatayo ni Ari David kadagiti kabusortayo, kinunada iti tunggal maysa. Inispalnatayo kadagiti Filisteo ket ita, intarayanna ni Absalom ket pinanawanna ti pagilian.
10: Inkonsagrartayo ni Absalom a kas ari ngem natay iti paggugubatan. Ngarud, apay nga awan ti mangpasubli ken ni Ari David?
11: Nadamag ni Ari David ti pagsasaritaan dagiti Israelita. Iti kasta, imbaonna da Zadok ken Abiatar a papadi tapno saludsodenda daytoy kadagiti pangulo ti Juda: Apay a dakayo ti maudi a tumulong iti panagsubli ti ari iti palasiona?
12: Kakabagiankayo; maymaysa a dara ti agtartaray kadagiti urattayo. Apay a dakayo ti maudi a mangisubli kaniak?
13: Binilin pay ida ni David nga ibagada ken ni Amasa, Kabagianka. Manipud ita, sika ti dutokak a mangipangulo iti armada a sukat ni Joab. Uray dusaennak ti Dios no diak aramiden daytoy!
14: Nagun-od ni David ti naan-anay a panagtalek dagiti amin a taga-Juda ket pinaayabanda nga agsubli ti ari agraman dagiti amin nga ofisialesna.
15: Nagsubli ti ari iti Karayan Jordan ket iti dalanna, sinabat dagiti tattao ti Juda a napan idiay Gilgal tapno kaduaenda a bumallasiw.
16: Nagdardaras a napan idiay ni Simei nga anak ni Gera a Benjaminita a taga-Bahurim tapno sabtenna ni Ari David.
17: Kaduana ti 1,000 a tattao a nagtaud iti tribu ni Benjamin. Simmabat met ni Ziba a babaonen ti familia ni Saul; kinakuyogna dagiti 15 nga annakna ken dagiti 20 nga adipenna. Dimtengda idiay Jordan sakbay ti idadateng ti ari.
18: Binallasiwda ti karayan tapno iballasiwda ti bunggoy ti ari ken aramidenda ti aniaman a kayatna a maaramid.
: Bayat ti panagsagana ti ari a bumallasiw, nagpakleb ni Simei iti sakaannanna
19: ket kinunana, Natan-ok nga Ari, pangngaasim ta lipatemon ti dakes nga inaramidko iti dayta nga aldaw nga ipapanawmo idiay Jerusalem. Lipatem koman a mamimpinsan.
20: Apo, ammok a nakabasolak ket daytoy ti gapuna a siak ti immuna kadagiti tribu ti amianan nga immay simmabat iti Natan-ok nga Ari ita nga aldaw.
21: Nagsao ni Abisai nga anak ni Zeruyas. Kinunana, Rumbeng a mapapatay ni Simei gapu ta inlunodna ti tao a pinili ti Apo .
22: Ngem kinuna ni David ken ni Abisai ken ni Joab a kabsatna, Siasino kadi ti nagdawat iti kapanunotanyo? Mangyegkay kadi iti buong-ti-ulo? Siak ti ari ti Israel ket awan ti Israelita a mapapatay ita nga aldaw.
23: Kinunana ken ni Simei, Ikarik kenka a saanka a mapapatay.
24: Simmalog met ni Mefiboset nga apoko ni Saul tapno sabtenna ti ari a nagsubli a sibibiag. Manipud pimmanaw ti ari, saan pay a binuggoan ni Mefiboset dagiti sakana wenno nagibarbas; saanna pay a sinukatan ti pagan-anayna.
25: Idi dumteng iti panaggapuna idiay Jerusalem tapno sabtenna ni David, kinuna ti ari kenkuana, Mefiboset, apay a dika kimmuyog kaniak?
26: Insungbatna, Natan-ok nga Ari, ammom a pilayak. Imbagak iti adipenko a silyaanna ti asnok tapno makikuyogak kenkuana. Ngem inallilawnak.
27: Saan a pudno ti imbagana kenka maipapan kaniak. Natan-ok nga Ari, mayarigka iti anghel ti Dios; aramidem ngarud ti ammom a nasayaat.
28: Rumbeng, Natan-ok nga Ari, ti panangpapataymo kadagiti amin a kameng ti familia ni amak ngem pinalubosannak a mangan iti lamisaanmo. Awanen ti kalintegak nga agdawat iti aniaman a parabur iti ari.
29: Insungbat ti ari, Saanen a nasken nga agsaoka pay. Inkeddengkon a pagbingayanyo ken ni Siba ti sanikua ni Saul.
30: Uray kukua aminen ni Siba, kinuna ni Mefiboset. Umdasen a nagsubli a sikakaradkad ti Natan-ok nga Ari.
31: Manipud Rogelim, simmalog met ni Barzillai a taga-Galaad tapno kaduaenna ti ari a bumallasiw iti Jordan.
32: Lakay unayen ni Barzillai; agtawen iti 80. Nakabakbaknang ket isu ti nangnangted iti taraon ti ari bayat ti kaaddana idiay Mahanaim.
33: Kinuna idi ti ari kenkuana, Sumurotka kaniak idiay Jerusalem ket siakto ti makaammo kenka.
34: Ngem insungbat ni Barzillai, Bassiten ti natda a tawen a panagbiagko. Ania pay la ti surotak iti Natan-ok nga Ari idiay Jerusalem?
35: Walopulo ti tawenkon ket awanen ti tarigagayko iti ragragsak. Diakon mananam ti imas ti kanen ken inumek. Diakon mangngeg ti timek dagiti kumakanta. Agbalinak la a dadagsen kenka, Natan-ok nga Ari.
36: Diak maikari iti kasta a gunggona. Kumuyogak la bassit kenka iti labes ti Jordan.
37: Kalpasanna, palubosannak nga agawid ket matayak iti asideg ti tanem dagiti nagannak kaniak. Adtoy ni Kimham nga anakko nga agserbi kenka. Ikuyogmo, Natan-ok nga Ari, ket aramidem ti ammom a nasayaat kenkuana.
38: Insungbat ti ari, Ikuyogko ni Kimham ket ipaayko kenkuana ti aniaman a kayatmo ket aramidek met kenka ti aniaman a dawatem.
39: Sakbay a bimmallasiw ni David ken dagiti amin a tattaona ti Jordan, inagkanna ni Barzillai ket binendisionanna. Ket nagawid ni Barzillai.
40: Nagturong ti ari idiay Gilgal kalpasan ti ibaballasiwna iti Jordan. Kaduana dagiti amin a tattao ti Juda ken kagudua ti bilang dagiti tattao ti Israel, agraman ni Kimham.
41: Kalpasanna, napan kenkuana dagiti amin nga Israelita ket kinunada kenkuana, Natan-ok nga Ari, apay nga impagarup dagiti kakabagiamdagiti tattao ti Judanga adda kalinteganda a mangala kenka ket kuyogendaka, ti familiam, dagiti tattaom, a bumallasiw iti Jordan?
42: Insungbat dagiti tattao ti Juda, Inaramidmi daytoy gapu ta asideg a kabagianmi ti ari. Apay nga agpungtotkayo gapu iti daytoy? Saan nga isu ti naggasto iti kinkinnanmi. Awan met ti uray ania nga intedna kadakami.
43: Insungbat dagiti Israelita, Maminsangapulo nga ad-adu ti kalinteganmi ken ni Ari David ngem ti kalinteganyo uray no kabagianyo. Apay a nababa ti panagkitayo kadakami? Diyo liplipatan a dakami ti immuna a nakapanunot iti panagsubli ti ari.
: Ngem nauy-uyong dagiti taga-Juda a nangirupir iti kalinteganda ngem dagiti Israelita.