1: Iti tribu ti Benjamin, adda lalaki nga agnagan iti Kis. Isu ti anak ni Abiel ken apoko ni Zeror a nagtaud iti familia ni Becorat iti kapuonan ni Afia. Nabaknang ken mararaem a tao ni Kis.
2: Adda anakna nga agnagan iti Saul a nataer ken agkabannuag. Isu ti katayagan ken kataeran iti entero nga Israel.
3: Napukaw ti sumagmamano nga asno ni Kis, isu a kinunana ken ni Saul, Mangalaka iti maysa kadagiti adipen, ket inkay sapulen dagiti asno.
4: Sinursor da Saul ti katurturodan ti Efraim ken ti daga ti Salisa, ngem awan ti nasapulanda uray maysa nga asno. Sinursorda ti Salim ngem awan latta dagiti animal. Napanda iti masakupan ti Benjamin ngem kaskasdi a dida nabirokan dagiti asno.
5: Idi dumtengda idiay Suf, kinuna ni Saul iti adipenna, Agawidtan amangan no datan ti pagdandanagan ni tatang ket saanen a dagiti asno.
6: Agurayka, insungbat ti adipen. Adda tao ti Dios iti daytoy nga ili. Raraemen ti amin ta pumudno amin nga ibagana. Inta agdamag kenkuana. Nalabit a maibagana no sadino ti pakasarakanta kadagiti asno.
7: No mapanta, ania ngarud ti itedta kenkuana? sinaludsod ni Saul. Naibusen ti taraon kadagiti supotta. Awan ti maitedta kenkuana.
8: Adda kuartak nga apagkapat ti pirak a siklo a mabalinko nga ited kenkuana, insungbat ti adipen. Ibagananto no sadino ti pakasarakanta kadagiti asno.
911: Nasayaat ti napanunotmo, insungbat ni Saul. Inta ngaruden.
: Napanda iti ili a pagnaedan ti tao ti Dios. Idi sumangsang-atda iti turod a mapan iti ili, nasabatda ti sumagmamano a babbalasang a mapan sumakdo. Sinaludsodda kadagiti babbai, Adda kadi ti mammadto iti ili?
: Kadagidi nga aldaw, Mammadto wenno ti awagda iti profeta, isut' gapuna a no adda makiuman iti Dios, kunana, Intay iti Mammadto.
1213: Wen, adda, insungbat dagiti babbalasang. Kinapudnona, immun-una la bassit a simmangpet ngem dakayo. Darasenyo ket awan duadua a makamakamyo. Masarakanyo apaman a sumrekkayo iti ili. Simmangpet ita nga aldaw ta mangidatag dagiti tattao iti daton a mapuoran iti altar iti turod. Saan a mangan dagiti naawis no awan sadiay agsipud ta umuna pay a bendisionanna ti daton. Inkayon iti ili ket masarakanyo a dagus sakbay a sumang-at iti turod a mapan mangan.
14: Nagturongda iti ili ket idi sumrekda, apag-isu a masabatda ni Samuel a mapan iti disso a pagdaydayawan.
15: Iti napalabas nga aldaw, imbaga ni Yahweh ken ni Samuel
16: Inton bigat iti agarup kastoy met la nga oras, ibaonkonto kenka ti maysa a lalaki a nagtaud iti tribu ti Benjamin. Ikonsagrarmo a kas agturay kadagiti tattaok nga Israelita, ket salaknibannanto ida kadagiti Filisteo. Nakitak ti panagsagaba dagiti tattaok, ket nangngegko ti asugda.
17: Idi makita ni Samuel ni Saul, kinuna ni Yahweh kenkuana, Daytoy ti lalaki nga imbagak kenka. Isunto ti mangituray kadagiti tattaok.
18: Immasideg ni Saul ken ni Samuel nga adda iti asideg ti ruangan ket sinaludsodna, Ibagam man kaniak, sadino ti pagtaengan ti mammadto?
19: Siak ti mammadto, insungbat ni Samuel. Umunakan a mapan iti disso a pagdaydayawan. Ket sumarunoakon. Makipanganka kaniak ita nga aldaw. Inton bigat, sungbatakto ti amin a saludsodmo sakbay a parubbuatanka iti papanam.
20: No maipapan kadagiti asno a napukaw idi maikatlo nga aldaw, dimo pagdanagan ida, ta nasapulandan. Ngem ania ti kalikaguman unay ti Israel? Sika; wen, sika ken ti familia ni tatangmo.
21: Nagtaudak iti tribu ti Benjamin, insungbat ni Saul, ti kabassitan a tribu iti Israel. Ti familiak ti kanumoan iti tribu. Apay a kasta ti ibagam kaniak?
22: Kalpasanna, inkuyog ni Samuel ni Saul ken ti adipenna iti dakkel a kuarto ket pinagtugawna ida iti kabesera ti panganan. Agtallopulo ti bilang dagiti sangaili a sisasango iti lamisaan.
23: Kinuna ni Samuel iti kosinero, Idasarmo ti karne a pinaidulinko kenka.
24: Innala ti kosinero ti kasayaatan a paset ti luppo ket impasangona ken ni Saul. Kitaem, kinuna ni Samuel, daytoy ti nailasin nga agpaay kenka. Kanem, ta inlasinko para iti daytoy nga oras a kagiddanmo dagiti inawisko.
: Nakipangan ngarud ni Saul ken ni Samuel iti dayta nga aldaw.
25: Idi agawidda iti ili manipud iti disso a pagdaydayawan, nangisaganada iti pagiddaan ni Saul iti tuktok ti balay,
26: ket naturog sadiay.
: Iti parbangon, pinukkawan ni Samuel ni Saul nga adda iti tuktok ti balay. Bumangonkan ta parubbuatankan, kinunana.
: Bimmangon ni Saul, ket nagkuyogda ken ni Samuel a napan iti kalsada.
27: Idi dumanonda iti ruar ti ili, kinuna ni Samuel ken ni Saul, Paunaem ti adipen. Pimmanaw ti adipen ket intuloy ni Samuel, Agyanka pay laeng ditoy iti mabiit, ta ibagak kenka ti sao ti Dios.