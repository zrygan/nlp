1: Inted ni Yahweh kada Moises ken Aaron dagitoy nga alagaden.
2: No adda gaddil ti maysa a tao wenno letteg, wenno busali a mabalin nga agtinnag a kukutel, masapul a maidatag iti padi, ni Aaron wenno maysa kadagiti annakna.
3: Kitaen a naimbag ti padi ti timmubo iti kudil. No pimmuraw ti dutdot iti nagtuboanna ket kasla naun-uneg ti gaddil ngem iti kudil ti lawlawna, makaakar a sakit ti kudil ti timmubo. Iti kasta, ipakaammo ti padi a saan a nadalus daytoy a tao iti imatang ti linteg.
4: Ngem no puraw ti gaddil ket saan a naun-uneg ngem iti kudil iti lawlawna ken saan a pimmuraw dagiti dutdot, isina ti padi ti tao kadagiti dadduma a tattao iti las-ud ti pito nga aldaw.
5: Iti maikapito nga aldaw, kitaen manen ti padi ti saksakiten ket no awan namalbaliwan ken saan a nagwaras, maipaing manen ti tao iti sabali pay a pito nga aldaw.
6: Iti maikapito nga aldaw, kitaen manen ti padi ket no saan a nagwaras ti saksakiten, ipakaammo ti padi a maibilang a nadalus ti tao iti imatang ti linteg; gaddil laeng ti timmubo kenkuana. Labaan ti tao ti pagan-anayna ket maibilangen a nadalus.
7: Ngem no agwaras ti gaddil kalpasan ti panangkita ti padi, masapul a dumatag manen ti tao iti padi.
8: No makita ti padi a nagwaras ti gaddil, ipakaammona a saan a nadalus ti tao iti imatang ti linteg; kukutel ti kimpet kenkuana.
9: Ti siasinoman nga addaan iti kukutel ket maidatag iti padi,
10: a mangeksamen kenkuana. No adda puraw a gaddil iti kudilna a mangpapuraw kadagiti dutdot ken napno iti nana,
11: kukutel daytoy. Ipakaammo ti padi a saan a nadalus ti tao iti imatang ti linteg; saan a masapul a maipaing ta nalawag a narugit iti imatang ti linteg.
12: No nagwarasen ti saksakiten iti entero a bagina, manipud saka agingga iti ulo,
13: agpakita manen iti padi. No makita ti padi a nagwaras ti sakit ti kudil, ipakaammona a nadalus ti tao iti imatang ti linteg. No pimmuraw ti entero a kudilna, nadalus iti imatang ti linteg.
14: Ngem no bumtak ti gaddil, saan a nadalus ti tao iti imatang ti linteg.
15: Kitaen manen ti padi ket no adda makitana a bimtak a gaddil, ipakaammona a saan a nadalus ti tao iti imatang ti linteg. Makaakar a sakit ti kudil ti bimtak a gaddil ket maibilang a narugit ti tao.
16: Ngem no umimbag ti gaddil ket pumuraw manen ti nagtubboanna, mapan ti tao iti padi
17: a mangkita manen kenkuana. No pimmuraw ti gaddil, nadalus ti tao iti imatang ti linteg ket ipakaammo ti padi a nadalusen.
18: No immimbag ti letteg ti maysa a tao
19: ket kalpasanna adda puraw wenno lumabaga-a-pumuraw a paset ti ayan ti letteg, masapul a mapan ti tao iti padi.
20: No makita ti padi a naun-uneg ti timmubo ngem iti kudil iti aglawlawna ken pimmuraw ti dutdot, ipakaammona a saan a nadalus ti tao iti imatang ti linteg. Makaalis a kukutel ti nagtubo a letteg.
21: Ngem no makita ti padi a saan a pimmuraw dagiti dutdot ken saan a naun-uneg ngem iti kudil iti aglawlaw nupay immolandis ti kolorna, ipaingna ti tao iti las-ud ti pito nga aldaw.
22: No agwaras ti letteg, ipakaammo ti padi a saan a nadalus ti tao iti imatang ti linteg; pudno nga adda sakitna.
23: Ngem no saan a mamalbaliw ken saan a nagwaras, piglat laeng a gapuanan ti letteg, ipakaammo ti padi a nadalus ti tao iti imatang ti linteg.
2425: No maipapan iti tao a nasinit, eksamenen ti padi no lumabaga wenno lumabaga-a-pumuraw ti nasinit a paset. No pimmuraw dagiti dutdot iti nasinit a paset ket naun-uneg ngem ti aglawlaw a kudil, makaalis a sakit ti kudil ti timmubo iti nasinit a paset ket ipakaammo ti padi a narugit ti tao iti imatang ti linteg.
26: Ngem no saan a pimmuraw dagiti dutdot ket saan a naun-uneg ti nasinit ngem ti kudil iti lawlawna ngem immolandis, maipaing ti tao iti las-ud ti pito nga aldaw.
27: Kitaen manen ti padi iti maikapito nga aldaw, ket no agwarwaras, nalawag a makaalis a sakit ti kudil, ket ipakaammo ti padi a narugit ti tao iti imatang ti linteg.
28: Ngem no awan pamalbaliwan ti nasinit ket saan a nagwaras ken immolandis, saan a makaalis ti timmubo. Ipakaammo ti padi a nadalus ti tao iti imatang ti linteg gapu ta piglat laeng ti nasinit.
29: No adda gaddil ti ulo wenno timid ti maysa a tao,
30: masapul nga agpakita iti padi. No naun-uneg ti gaddil ngem iti aglawlaw a kudil ket duyaw ken narasay dagiti buok, makaakar a sakit ti kudil daytoy, ket ipakaammo ti padi a narugit ti tao iti imatang ti linteg.
31: Ngem no masarakan ti padi a saan a naun-uneg ti letteg ngem ti aglawlaw a kudil ket awan pay nagtubo a buok, ipaingna ti tao iti las-ud ti pito nga aldaw.
32: Iti maikapito nga aldaw, sukimatenna manen ti gaddil ket no saan a nagwaras sa awanen dagiti duyaw a buok ken saan a naun-uneg ngem ti aglawlaw a kudil,
33: kuskosan ti tao ti buok iti lawlaw ti gaddil. Ipaing manen ti padi ti tao iti pito nga aldaw.
34: Iti maikapito nga aldaw, kitaen manen ti padi ti gaddil. No saan a nagwaras ken saan a naun-uneg ngem ti kudil iti lawlawna, ipakaammona a nadalus ti tao iti imatang ti linteg. Labaan ti tao ti pagan-anayna ket maibilang a nadalusen.
35: Ngem no agwaras ti gaddil kalpasan ti pannakaipakaammo a nadalus ti tao iti imatang ti linteg,
36: eksamenen manen ti padi. No nagwaras ti gaddil, saan a masapul nga birokenna ti duyaw a buok, ta nalawag a saan a nadalus ti tao.
37: Ngem no, iti kapanunotan ti padi, saan a nagwaras ti gaddil ket agtubtubo ti nasalun-at a dutdot, kaipapananna a naimbagen ti gaddil ket ipakaammo ti padi a nadalus ti tao iti imatang ti linteg.
38: No aglabanglabang ti kudil ti maysa a tao, lalaki man wenno babai,
39: kitaen ti padi dayta a tao. No nalitem a puraw dagiti gaddil, mansa la ti kudil ti timmubo; nadalus ti tao iti imatang ti linteg.
4041: No agparut ti buok iti sango wenno likud ti ulo, saan a dayta ti mamagbalin iti tao a narugit iti imatang ti linteg.
42: Ngem no agparang ti lumabaga-a-puraw a gaddil iti nakaparutan dagiti buok, makaalis a sakit ti kudil ti timmubo.
43: Eksamenen ti padi ket no adda lumabaga-a-puraw a gaddil,
44: ipakaammona a narugit ti tao iti imatang ti linteg ta adda makaakar a sakit ti kudil iti ulona.
45: No addaan ti maysa a tao iti kukutel, masapul nga agkawes iti pigispigis, bay-anna a wakray ti buokna, abbonganna ti akimbaba a paset ti rupana sana ipukkaw, Narugitak, narugitak!
46: Maibilang a narugit no saan nga umimbag ti sakit ti kudil, ket agyan iti ruar ti kampo, iti adayo kadagiti tattao.
47: No adda ratik iti pagan-anay, de lana man wenno linen,
48: wenno iti lupot a linen wenno de lana, wenno iti lalat wenno aniaman a naaramid iti lalat,
49: no bumerde wenno lumabaga, agwaras daytoy a ratik, ket masapul a maipakita iti padi.
50: Kitaenna a naimbag daytoy sana ipakni iti las-ud ti pito nga aldaw.
51: Iti maikapito nga aldaw, no makitana a nagwaras ti ratik, maibilang a narugit ti nagratik.
52: Puoran daytoy ti padi agsipud ta agwaras daytoy a ratik a masapul a madadael iti apuy.
53: Ngem no masarakan ti padi a saan a nagwaras ti ratik,
54: ibilinna a malabaan ket ipaknina daytoy iti pito pay nga aldaw.
55: Kalpasanna, sukimatenna manen, ket no saan a nagbalbaliw ti kolorna, uray no saan a nagwaras, maibilang latta a narugit. Masapul a puoran ti nagratik, adda man ti marunrunot a paset iti pammarang wenno iti ballikidna.
56: Ngem no kitaen manen ti padi ket nagusaw ti ratik, ray-abenna ti lupot wenno lalat.
57: Ngem no agparang manen ti ratik, masapul a mapuoranen ti pagan-anay ta agwarwarasen ti ratik.
58: No malabaan ti nagratik ket maikkat ti ratik, masapul a malabaan manen tapno maibilang a nadalus iti imatang ti linteg.
59: Daytoy ngarud ti linteg nga annuroten iti ratik iti pagan-anay a de lana man wenno linen, wenno aniaman a linen wenno de lana a lupot, wenno aniaman a naaramid iti lalat tapno maammoan dagitoy no narugit wenno saan.