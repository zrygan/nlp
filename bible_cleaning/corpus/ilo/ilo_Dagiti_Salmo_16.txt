1: Salaknibannak, O Dios,
: ta sika ti pagkamangak.
2: Kunak iti Apo , Sika ti Apok;
: naggapu kenka ti amin a naimbag nga adda kaniak.
3: Nagimbag ketdin dagiti
: mapagtalkan a tattao ti Apo !
: Pagragsakak unay ti pannakikaduak kadakuada.
4: Dagiti agkamang kadagiti sabali a dios,
: paaduenda laeng ti parikutda.
: Diakto kumuyog kadagiti panagidatonda
: wenno agdaydayaw kadagiti didiosenda.
5: Sika laeng, O Apo , ti adda kaniak,
: ket itedmo amin ti kasapulak;
: adda kadagita imam ti masakbayak.
6: Nakaskasdaaw dagiti sagutmo kaniak;
: pasigda amin a nakasaysayaat.
7: Idaydayawko ti Apo ta idaldalannak;
: iti rabii patigmaanannak ti konsensiak.
8: Kanayon a mariknak ti kaadda ti Apo ,
: asideg ket awan ti pakaan-anoak.
9: Ngarud, napnoanak iti rag-o ken ragsak
: ket kanayon a natalged ti riknak.
10: Ngamin, iti bileg ni patay salaknibannak,
: ket iti lubong dagiti natay,
: dimo bay-an nga agrupsa ti ay-ayatem.
11: Isurom kaniak ti dalan nga agturong iti biag;
: ti kaaddam kaniak, punnoennak iti rag-o,
: ket ikkannak iti agnanayon a ragsak.