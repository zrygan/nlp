1: Binilin ni Yahweh ni Moises
2: nga ibagana daytoy kadagiti Israelita, Siak ni Yahweh a Diosyo.
3: Diyo tuladen ti ugali dagiti tattao idiay Egipto a nagnaedanyo idi wenno ti ugali dagiti tattao iti Canaan a pangipanak kadakayo.
4: Tungpalenyo dagiti paglintegak ket aramidenyo ti ibagak. Siak ni Yahweh a Diosyo.
5: Agbiagkayo no annurotenyo dagiti alagaden ken linteg nga itedko kadakayo. Siak ni Yahweh.
6: Inted ni Yahweh dagitoy nga alagaden. Diyo kainaig ti kabagianyo.
7: Diyo kainaig ni inayo tapno saan a maibabain ti amayo. Diyo ibabain ti bukodyo nga ina.
8: Diyo ibabain ti amayo iti panagkainnaigyo iti maysa kadagiti assawana.
9: Diyo kainaig ti kabsatyo wenno ti kabsatyo iti ama wenno ina, dimmakkel man wenno saan iti balay a dimmakkelanyo met.
10: Diyo kainaig ti apokoyo; daytoy ti pakaibabainanyo.
11: Diyo kainaig ti siuman ni amayo agsipud ta kabsatyo met.
1213: Diyo kainaig ti ikityo, kabsat man ti amayo wenno kabsat ti inayo.
14: Diyo kainaig ti asawa ti ulitegyo agsipud ta ikityo met.
15: Diyo kainaig ti manugangyo
16: wenno ti ipagyo.
17: Diyo kainaig ti anak wenno apoko ti babai a nalpasmo a kinaidda; mabalin a kabagianyo ida ket maibilang a kinadakes ken maisalungasing iti linteg.
18: No sibibiag pay laeng ti asawayo, diyo asawaen ti ipagyo.
19: Diyo kainaig ti babai nga agregla gapu ta narugit iti imatang ti Linteg.
20: Diyo kainaig ti asawa ti sabali a tao tapno saankayo a narugit iti imatang ti linteg.
21: Diyo ited ti anakyo a mausar iti panagdaydayaw ken ni didiosen a Moloc ta daytoy ti pakaibabainan ti nagan ti Dios nga Apo .
22: Maiparit a kainaig ti lalaki ti padana a lalaki; kagura ti Dios dayta nga aramid.
23: Maiparit a kainaig ti babai wenno lalaki ti maysa nga animal; maisalungasing daytoy iti nakaparsuaan ket pagbalinennakayo a narugit.
24: Diyo tulawan ti bagiyo iti uray ania kadagitoy nga aramid. Daytoy ti ugali dagiti tattao a nagnaed iti daga sakbay nga immaykayo ket ita pagtalawen ida ti Apo tapno makastrekkayo.
25: Gapu kadagiti aramidda, nagbalin a makarimon ti daga, isu a dusdusaen ti Apo ti daga ket ipampamuspusanna a pagtalawenna dagiti agnaed sadiay.
2627: Inaramidda amin dagitoy makarimon a banag a nangmulit iti daga. Ngem diyo tuladen ida. Dakayo amin, Israelita man wenno ganggannaet a makipagnaed kadakayo, masapul a tungpalenyo dagiti linteg ken bilin ti Apo
28: tapno dinakay yula ti daga a kas iti napasamak kadagiti tattao nga immun-una ngem dakayo a nagnaed sadiay.
29: Ammoyo a mailaksid kadagiti tattao ti Dios ti siasinoman nga agaramid kadagitoy makarimon a banag.
30: Ket kinuna ni Yahweh, Tungpalenyo dagiti bilinko ket diyo tuladen dagiti aramid dagiti tattao a nagnaed iti daga sakbay iti yaayyo. Dikay agaramid iti uray ania kadagitoy a banag tapno saankayo a matulawan. Siak ni Yahweh a Diosyo.