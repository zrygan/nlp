1: Kinuna ti Apo kaniak, Uray no da Moises ken Samuel ti agparintumeng, diak kaasian dagitoy a tattao. Papanawem ida; diak kayat a makita ida.
2: No saludsodenda ti rebbengda a papanan, ibagam daytoy kadakuada
: Dagiti naikeddeng a matay iti sakit,
: matayda iti sakit.
: Dagiti naikeddeng a matay iti gubat,
: matayda iti gubat.
: Dagiti naikeddeng a matay iti bisin,
: matayda iti bisin.
: Dagiti naikeddeng a maibalud, maibaludda!
3: Siak, ni Yahweh, nangikeddengak iti uppat a kita ti nakabutbuteng a didigra nga agdissuorto kadakuada: mapapataydanto iti gubat; ulod-ulodento dagiti aso dagiti bangkayda; kanento ida dagiti tumatayab, ken pagbibinggawanto dagiti atap nga animal dagiti matda.
4: Pagbalinekto ida a pagbutbutngan dagiti pagarian ti lubong gapu iti dakes nga inaramid ni Manases nga anak ni Hezekias iti Jerusalem idi isu ti ari idiay Juda.
5: Kuna ti Apo ,
: Siasinonto ti mangngaasi kadakayo,
: dakayo a tattao ti Jerusalem,
: siasinonto ti mangdung-aw kadakayo?
: Siasinonto ti sumardeng
: tapno damagenda ti kasasaadyo?
6: Dakayo a tattao, linaksiddak,
: dakayo amin tinallikudandak.
: Ngarud, dinissoankayo agingga a narumrumekkayo
: gapu ta diak magawidanen ti pungtotko.
7: Iti tunggal ili iti daga,
: kasla arutang nga ipurruakkayo iti angin.
: Dinadaelkayo a tattaok;
: pinatayko dagiti annakyo
: gapu ta diyo insardeng ti dakes nga aramidyo.
8: Ad-adu dagiti babbai a balo
: ngem dagiti darat iti igid ti baybay.
: Pinatayko dagiti annakyo a lallaki idinto ta ubbingda pay,
: ket pinagsagabak dagiti innada.
: Kellaat nga indissuorko kadakuada
: ti tuok ken buteng.
9: Natalimudaw ti ina
: gapu iti ipapatay dagiti pito nga annakna;
: kamkamatenna ti angesna.
: Nagbalin a nasipnget ti aldawna,
: naibabain ket nasaem ti ladingitna.
: Papapataykayto kadagiti kabusoryo,
: dakayo a sibibiag pay laeng.
: Siak ni Yahweh, ti nangibaga iti daytoy.
10: Nagliday ketdin ti biagko! Apay nga inyanaknak pay laeng ni inak? Kasapulan a makisusik ken makisuppiatak iti amin a tao ditoy a daga. Diak nagpautang ket diak met immutang iti uray ania, ngem kaskasdi nga ilunoddak dagiti tattao.
11: O Apo , pumudno koma dagiti lunodda kaniak no saan a naimbag ti panagserbik kenka ken no saanko nga indawdawatan dagiti kabusorko idi adda rigatda.
12: Awan ti makatukkol iti landok, nangruna ti landok a nalaokan iti bronse a naggapu idiay amianan.
13: Kinuna ti Apo kaniak, Ibaonkonto dagiti kabusorda a mangipanaw kadagiti sanikua ken gameng dagiti tattaok, tapno madusada gapu iti basol nga inaramidda iti entero a daga.
14: Pagserbiekto ida kadagiti kabusorda iti daga a dida pay nadamdamag, agsipud ta kasla apuy ti pungtotko ket sumged iti agnanayon.
15: Ket kinunak, O Apo , ammok a maawatam. Laglagipennak kadi ket tulongannak. Balsem dagiti mangidadanes kaniak. Dimo palubosan ida a mangpapatay kaniak. Laglagipem a gapu kenka, pinabpabainandak.
16: Nagsaoka kaniak ket impangagko ti amin nga imbagam. Kukuanak, O Apo a Dios a Mannakabalin-amin, isut' gapuna a ti saom pinunnona ti pusok iti rag-o ken ragsak.
17: Saanak a nakibunggoy kadagiti tattao a naayat iti katkatawa ken ragragsak. Gapu iti trabaho nga intedmo kaniak, nagmaymaysaak ket napnoak iti pungtot.
18: Apay a di met la agsardengen ti panagsagsagabak? Apay a di maagasan dagiti sugatko? Apay a dida maimbagan? Panggepnak kadi a paayen a kas iti namaga a waig iti kalgaw?
19: Kastoy ti insungbat ti Apo , No agsublika kaniak, awatenka manen nga adipenko. No agsaoka iti nasayaat a saan ketdi a dagiti awan serserbina, agbalinkanto manen a profetak. Dagiti tattao ti umayto kenka, saan a sika ti mapanto kadakuada.
20: No maipapan kadagiti umili, pagbalinenkanto a kas iti natibker a bakud a bronse. Karangetdakanto ngem didakanto maparmek. Addaakto a mangsalaknib kenka tapno saanka a maan-ano.
21: Isalakankanto iti ima dagiti managdakdakes. Ikanawakanto iti pannakabalin dagiti naranggas a tattao. Siak, ni Yahweh, ti nagsao kadagitoy.