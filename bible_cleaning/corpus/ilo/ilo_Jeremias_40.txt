1: Nakisao kaniak ti Apo kalpasan ti panangwayawaya kaniak ni Nebuzaradan a kapitan dagiti guardia idiay Rama. Sikakawarak idi a naipan sadiay. Kaduak dagiti dadduma a tattao a naggapu idiay Jerusalem ken Juda, isuda a maipan a kas balud idiay Babilonia.
2: Inyadayonak ti kapitan kadagiti tattao ket kinunana, Impangta ti Apo a Diosmo a dadaelennanto daytoy a daga.
3: Ita, tinungpalnan ti imbagana nga aramidenna. Napasamak amin dagitoy agsipud ta nagbasol dagiti tattaom. Saanda a nagtulnog iti Apo .
4: Ita, ikkatekon ti kawarmo ket mawayawayaankan. No kayatmo ti sumurot, agkuyogta a mapan idiay Babilonia ket saankanto a baybay-an. Ngem no madika, dika piliten. Nawayaka a pumili iti sadinoman a papanam iti entero a daga. Inka iti kayatmo a papanan.
5: Idi saanak a simmungbat, kinuna ni Nebuzaradan, Agsublika ngarud ken ni Gedalias nga anak ni Ahikam ken apoko ni Safan. Isu ti insaad ti ari ti Babilonia a gobernador kadagiti il-ili ti Juda. Agyanka kenkuana ket agnaedka iti ayan dagiti tattao wenno inka iti sadinoman a kayatmo a papanan. Inikkannak iti sagut ken taraon sanak pinalubosan.
6: Napanak nakipagyan ken ni Gedalias idiay Mizpa, ket nakipagtaengak kadagiti tattao a nabati iti daga ti Juda.
7: Adda sumagmamano kadagiti ofisiales ken soldado ti Juda a saan a simmuko kadagiti taga-Babilonia. Nadamagda nga insaad ti ari ti Babilonia ni Gedalias nga anak ni Ahikam a kas gobernador ti Juda ken mangimaton kadagiti amin a tattao a saan a naipan a kas balud idiay Babilonia. Dagitoy ti kapanglawan kadagiti tattao iti daga.
8: Napanda ngarud idiay Mizpa ket nakiumanda ken ni Gedalias. Nairaman kadakuada ni Ismael nga anak ni Netanias, Johanan nga anak ni Karea, Seraias nga anak ni Tanhumet, dagiti lallaki nga annak ni Efai a Netofatita ken Jezanias a Maacatita, agraman dagiti soldadona.
9: Impatalged ni Gedalias daytoy kadakuada, Saankayo nga agbutbuteng a sumuko kadagiti taga-Babilonia. Agnaedkayo iti daytoy a daga. Agserbikayo iti ari ti Babilonia ket awanto ti pakaan-anoanyo.
10: Uray siak, agyanakto ditoy Mizpa ket siakto ti mangibagi kadakayo inton umay dagiti taga-Babilonia. Ngem mabalinyo ti agidulin iti arak, bungbunga ken lana ti olibo, ket agnaedkayo kadagiti il-ili a sakupenyo.
11: Kabayatanna, nadamag dagiti amin a Judio nga adda idiay Moab, Ammon, Edom ken dagiti dadduma a pagilian a pinalubosan ti ari ti Babilonia ti sumagmamano a Judio nga agnaed idiay Juda ket pinaggobernadorna ni Gedalias.
12: Iti kasta, pinanawanda met dagiti luglugar a nakaiwarawaraanda ket nagsublida idiay Juda. Napanda ken ni Gedalias idiay Mizpa ket nagidulinda iti adu nga arak ken bungbunga.
13: Kalpasan daytoy, napan idiay Mizpa da Johanan nga anak ni Karea ken dagiti pangulo dagiti mannakigubat a saan a simmuko ken ni Gedalias. Dimmatagda ken ni Gedalias
14: ket kinunada, Dimo kad ammo nga imbaon ni Baalis nga ari ti Ammon ni Ismael nga anak ni Netanias tapno papatayennaka?
: Ngem saan a namati ni Gedalias.
15: Sililimed a kinuna ni Johanan ken ni Gedalias, Palubosannak a mapan mangpapatay ken ni Ismael ket awanto ti makaammo no siasino ti nangaramid. Apay a mapalubosan a mangpatay kenka? No matayka, mawarawara dagiti amin a Judio a simmurot kenka ket dumtengto ti didigra kadagiti amin a tattao a nabati iti Juda.
16: Dimo ar-aramiden ti kasta! insungbat ni Gedalias. Saan nga agpayso ti kunam maipapan ken ni Ismael.