1: Tattao ti Israel, denggenyo daytoy sao ti Apo maipapan kadakayo, ti entero a nasion nga inruarna idiay Egipto
2: Kadagiti amin a nasion ditoy daga, dakayo laeng ti binigbigko ken tinaripatok. Iti kasta, dusaenkayo gapu kadagiti amin a basolyo.
3: Agkuyog kadi ti dua a tao no dida agtulag nga umuna?
4: Agngernger kadi ti leon iti bakir no awan makitana a tiliwenna?
: Agngernger kadi ti urbon a leon iti rukibna no awan natukmaanna?
5: Matiliw kadi ti tumatayab iti palab-og nga awan appanna?
: Agpangato kadi ti silo no awan masiloanna?
6: No aguni ti trumpeta a mangipakaammo iti gubat, saan aya nga agbuteng dagiti tattao iti siudad?
: Adda kadi nakaal-aliaw a mapasamak iti maysa a siudad a di aramid ti Apo ?
7: Saan nga aramiden ni Apo Dios ti panggepna no dina ipakaammo nga umuna kadagiti babaonenna a profeta.
8: No agngernger ti leon, adda aya saan a mabuteng?
: No agsao ni Apo Dios , siasino ti di mangipakaammo iti mensahena?
9: Ipakdaaryo kadagiti agnaed kadagiti palasio ti Asdod ken ti Egipto: Aguummongkayo kadagiti bambantay iti lawlaw ti Samaria ket saksianyo ti dakkel a riribuk sadiay ken dagiti kinadakes a maar-aramid iti siudad.
10: Kuna ni Yahweh, Saan nga ammo dagitoy a tattao ti agaramid iti nalinteg. Agipempenda kadagiti palasioda kadagiti tinaktakawda ken innalada babaen iti panagranggas.
11: Ngarud, addanto kabusor a manglikmut kadakuada iti dagada. Rebbaendanto dagiti sarikedkedda ket agsamsamdanto kadagiti palasioda.
12: Kuna ni Yahweh, Kas iti agpaspastor a ti laeng dua a saka wenno maysa a lapayag ti karnero ti maagawna iti ngiwat ti maysa a leon, kastanto met ti pannakaispal dagiti tattao ti Samaria nga agid-idda kadagiti agkakapintas a sofa. Manmanonto laeng kadakuada ti maisalakan.
13: Dumngegkayo, ket ballaaganyo dagiti kaputotan ni Jacob, kuna ni Apo Dios a Mannakabalin-amin.
14: Iti aldaw ti panangdusak kadagiti Israelita gapu kadagiti basolda, dadaelekto dagiti altar ti Betel. Putdekto dagiti sara iti tunggal altar ket matnagdanto iti daga.
15: Dadaelekto dagiti balay a taengda iti tiempo ti lam-ek ken dagiti balayda iti kalgaw. Marakrakto dagiti balay a marfil ket marbanto ti amin a dadakkel a balay.