1: Iti maysa nga aldaw, napan ti bunggoy dagiti profeta ken ni Eliseo ket kinunada kenkuana, Nailet unay ti lugar a pagyanantayo!
2: Palubosannakam a mapan idiay Jordan ket agpukankami kadagiti kayo tapno adda pagaramidtay iti pagnaedantayo.
: Ala wen, kinuna ni Eliseo.
3: Impakpakaasi ti maysa kadakuada a kumuyog ni Eliseo. Immanamong ti profeta ket
4: nagkukuyogda a napan. Idi dumtengda iti Jordan, rinugianda ti agpukan.
5: Idi agpukpukan ti maysa kadakuada, pagammoan la ta nasukto ti ulo ti wasay ket natnag iti karayan. Ania ti aramidek, apo? kinunana ken ni Eliseo. Binulodko ti wasay!
6: Nakatnaganna? sinaludsod ni Eliseo.
: Intudo ti lalaki ti nakatnagan ti wasay. Nangputed ni Eliseo iti bassit a sanga sana impurruak iti danum. Timpaw ti ulo ti wasay.
7: Alaem, imbilinna ket ginaw-at ti lalaki ti ulo ti wasay.
8: Aggubgubat ti ari ti Siria ken ti Israel. Nakiuman ti ari kadagiti ofisialesna ket nangpili iti lugar a pagkampoanna.
9: Ngem pinakaammoan ni Eliseo ti ari ti Israel ket binallaaganna a saan a mapan iti dayta a lugar gapu ta saneben dagiti taga-Siria.
10: Ngarud, pinakdaaran ti ari ti Israel dagiti lallaki nga agnaed iti dayta a disso ket nagguardiada. Masansan a mapasamak daytoy.
11: Kasta unay ti pannakariribuk ti ari ti Siria gapu iti daytoy. Inayabanna dagiti ofisialesna ket sinaludsodna kadakuada, Siasino kadakayo ti mangliliput? Siasino ti agipulpulong iti ari ti Israel?
12: Insungbat ti maysa kadakuada, Awan, Natan-ok nga Ari. Ngem ibagbaga ni profeta Eliseo iti ari ti Israel ti amin a sasawem, uray dagiti sawem iti uneg ti kuartom.
13: Inkay sapulen ti ayanna, ket patiliwko, imbilin ti ari.
: Naipakaammo iti ari nga adda ni Eliseo idiay Dotan.
14: Nangibaon ngarud ti ari iti dakkel a bunggoy dagiti mannakigubat a nagsakay kadagiti kabalio ken lugan a pakigubat. Rabiin idi dumtengda iti Dotan ket linakubda ti ili.
15: Kabigatanna, nasapa a nakariing ti adipen ni Eliseo. Idi rimmuar iti balay, nakitana ti armada ti Siria agraman dagiti kabalio ken dagiti lugan a pakigubat iti lawlaw ti ili. Napan ken ni Eliseo ket kinunana, Mataytayon, apo! Ania ti aramidentayo?
16: Dika agbuteng, gapu ta ad-adutayo ngem isuda, kinuna ni Eliseo.
17: Ket inkararagna, O Apo , luktam ti mata ti babaonek tapno makakita. Impangag ti Apo ti dawatna ket nakita ti adipen a nasaknapan ti bakras ti turod kadagiti kabalio ken umap-apuy a lugan a pakigubat a nanglikmut ken ni Eliseo.
18: Idi dumarup dagiti Siriano, inkararag ni Eliseo: O Apo , pagbulsekem koma dagitoy a tattao! Impangag ni Yahweh ti kararagna ket nagbulsek dagiti lallaki.
19: Napan ni Eliseo kadakuada ket kinunana, Nayaw-awankayo; saan a daytoy nga ili ti birbirokenyo. Surotendak ket ipankay iti tao a sapsapulenyo. Inturongna ida idiay Samaria.
20: Apaman a nakastrekda iti siudad, inkararag ni Eliseo: O Apo , luktam dagiti matada tapno makakitada. Impangag ni Yahweh ti kararagna. Insublina ti panagkitada ket nakitada nga addada iti uneg ti Samaria.
21: Idi makita ti ari ti Israel dagiti mannakigubat ti Siria, sinaludsodna ken ni Eliseo, Papatayek kadi ida, apo? Papatayek kadi ida?
22: Saan, insungbat ni Eliseo. Uray dagiti tiniliwmo iti paggugubatan, dimo mabalin a patayen ida. Ikkam ida iti kanen ken inumen ket palubosam ida nga agsubli iti arida.
23: Iti kasta, insaganaan ti ari ti Israel ida iti dakkel a padaya. Kalpasan ti pannangan ken yiinumda, nagsublida iti ari ti Siria. Manipud idin, simmardengen ti panangraut dagiti taga-Siria iti daga ti Israel.
24: Iti saan a mabayag, impanguloan ni Ben-hadad nga ari ti Siria ti entero nga armadana a nangraut iti Israel; linakubna ti Samaria.
25: Gapu iti daytoy, nagsaknap ti bisin iti siudad. Iti kinakirang ti makan, nailako ti ulo ti asno iti 80 a bagi ti pirak ket lima a bagi ti pirak ti gatad ti kagudua ti litro a balang a lasona.
26: Iti maysa nga aldaw a magmagna ti ari ti Israel iti rabaw ti bakud ti siudad, adda babai a nangipukkaw, Tulongannak koma, Natan-ok nga Ari!
27: Insungbatna, No dinaka tulongan ti Apo , ania koma ti maitulongko kenka? Adda kadi trigok wenno arakko?
28: Ania ti parikutmo?
: Kinuna ti babai, Idi kalman, imbaga daytoy a babai a kanenmi ti anakko ket kanenminto met ti anakna iti sumuno nga aldaw.
29: Linutomi ngarud ti anakko ket sindami. Iti sumuno nga aldaw, imbagak kenkuana a lutoenmi ti anakna ngem inlemmengna ket dina kayat nga iruar.
30: Rinay-ab ti ari ti pagan-anayna idi mangngegna daytoy. Ket nakita dagiti tattao nga asideg iti bakud a siaarruat gayam ti ari iti nakersang a lupot a pagilasinan iti nakaro a panagladingitna.
31: Kinuna ti ari, Uray patayennak ti Dios no diak paputolan ni Eliseo ita nga aldaw!
32: Nangibaon iti mapan mangala iti profeta.
: Kabayatanna, adda ni Eliseo iti balayna agraman dagiti panglakayen a napan bimmisita kenkuana. Sakbay a simmangpet ti imbaon ti ari, kinuna ni Eliseo kadagiti panglakayen, Nangibaon dayta a mammapatay iti umay mangputol kaniak! Ita, siputanyo ta apaman a makadanon ditoy, irikepyo ti ruangan ket diyo pastreken. Sumarsaruno kenkuana ti mismo nga ari.
33: Madama pay laeng nga agsasao idi dumteng ti ari ket kinunana, Ti Apo ti nangyeg iti daytoy a didigra. Apay nga urayek pay laeng ti tulongna?