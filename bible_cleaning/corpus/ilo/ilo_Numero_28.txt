1: Binilin ni Yahweh ni Moises
2: nga ibagana kadagiti Israelita a masapul nga idatagda iti Dios iti naituding a tiempo dagiti inaldaw a daton a mapuoran a nabanglo kenkuana.
3: Dagitoy dagiti daton a mapuoran a masapul a maidatag iti Apo . Para iti daton a mapuoran iti inaldaw, dua a kalakian nga urbon ti karnero a maysa ti tawenda ken awan depektoda.
4: Maidatag ti maysa a karnero iti bigat, ket ti maysa iti sumipnget.
5: Mapakuyogan ti tunggal karnero iti daton a makan a naaramid iti sangakilo nga arina a nagamay iti sangalitro ti kasayaatan a lana ti olibo.
6: Daytoy ti inaldaw a daton nga immuna a naidatag idiay Bantay Sinai a daton a mapuoran a nabanglo iti Apo .
7: Mapakuyogan ti umuna a karnero iti daton a sangalitro nga arak a maibuyat iti altar.
8: Iti sumipnget, maidaton ti maikadua nga urbon ti karnero ket pakuyogan met iti arak, kas iti daton iti bigat. Daton met a mapuoran daytoy a nabanglo iti Apo .
9: Iti Aldaw a Panaginana, maidatag ti dua a kalakian a karnero a maysa ti tawenna ken awan depektoda agraman dua a kilo nga arina a nagamay iti lana ti olibo a daton a makan ken ti daton nga arak.
10: Maidatag daytoy a daton a mapuoran iti tunggal Aldaw a Panaginana a mainayon iti inaldaw a daton agraman ti daton nga arak.
11: Iti umuna nga aldaw ti tunggal bulan, dagitoy ti idatagyo a daton a mapuoran iti Apo dua a bumaro a baka, maysa a kalakian a karnero, pito a kalakian a karnero nga agtawen iti maysa ken awan ti depektoda.
12: Kas daton a makan, mangidatagkayo iti arina a nagamay iti lana ti olibo. Maipakuyog iti tunggal baka ti tallo a kilo nga arina, iti tunggal karnero, dua a kilo,
13: ket iti tunggal urbon ti karnero, maysa a kilo. Dagitoy dagiti daton a mapuoran a nabanglo iti Apo .
14: Ti daton nga inumen: dua a litro nga arak iti tunggal baka; maysa ket kagudua a litro iti karnero, ket maysa a litro iti tunggal urbon ti karnero. Daytoy ti maannurot iti daton a mapuoran iti umuna nga aldaw ti tunggal bulan.
15: Malaksid ti inaldaw a daton a mapuoran agraman ti daton nga arak, mangidatagkayo met iti kalakian a kalding a daton gapu iti basol.
16: Marambakan iti maika-14 nga aldaw ti umuna a bulan ti Fiesta ti Paskua a pammadayaw iti Apo .
17: Iti maika-15 nga aldaw, mangrugi ti nasantoan a fiesta nga agpaut iti pito nga aldaw. Iti las-ud daytoy a tiempo, dagiti laeng tinapay nga awan lebadurana ti mabalin a kanen.
18: Iti umuna nga aldaw ti fiesta, aguummongkayo nga agdaydayaw, ket awan ti agtrabaho.
19: Mangidatagkayo iti mapuoran a daton a makan iti Apo dua a bumaro a baka, maysa a kalakian a karnero ken pito a kalakian nga urbon ti karnero a maysa ti tawenda ken awan depektoda.
20: Pakuyoganyo dagitoy iti daton a makan a naaramid iti arina a nagamay iti lana ti olibo: tallo a kilo iti tunggal baka, dua a kilo iti tunggal karnero,
21: ken maysa a kilo iti tunggal urbon ti karnero.
22: Mangidatagkayo met iti kalakian a kalding a daton a mangpunas iti basol. Kastoy ti seremonia ti pannakadalus dagiti tattao.
23: Idatagyo dagitoy a mainayon iti binigat a daton a mapuoran.
24: Kasta met nga iti las-ud ti pito nga aldaw, mangidatagkayo iti Apo iti daton a makan a nabanglo kenkuana. Idatonyo daytoy malaksid ti inaldaw a daton a mapuoran ken ti daton nga arak.
25: Iti maika-7 nga aldaw, aguummongkayo manen nga agdaydayaw ket awan ti agtrabaho.
26: Iti Fiesta ti Apit, no idatagyo dagiti baro nga apit a datonyo iti Apo , aguummongkayo nga agdaydayaw, ket awan ti agtrabaho.
27: Mangidatagkayo iti daton a mapuoran a nabanglo iti Apo dua a bumaro a baka, maysa a kalakian a karnero ken pito nga urbon ti karnero a maysa ti tawenda ken awan depektoda.
28: Pakuyoganyo dagitoy iti daton a makan a naaramid iti arina a nagamay iti lana ti olibo: tallo a kilo iti tunggal baka, dua a kilo iti tunggal karnero,
29: maysa a kilo iti tunggal urbon ti karnero.
30: Mangidatagkayo met iti kalakian a kalding a daton a mangpunas iti basol. Kastoy ti seremonia ti pannakadalus dagiti tattao.
31: Idatagyo dagitoy agraman ti daton nga arak malaksid laeng ti inaldaw a daton a mapuoran ken daton a makan.