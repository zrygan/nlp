1: Nakabutbutengto ti pagbanaganyo, dakayo a nanam-ay ti biagna dita Sion ken dakayo a mangipagarup a natalgedkayo dita Samariadakayo a papangulo iti daytoy agdindinamag a pagilian ti Israel, dakayo a kamangan dagiti tattao no masapulda ti tulong!
2: Inkayo kitaen ti siudad ti Calne sakayto mapan iti agdindinamag a siudad ti Hamat. Kalpasanna, agtaruskay idiay Gat a siudad dagiti Filisteo. Nasaysayaat kadi dagitoy a pagarian ngem dagiti pagarian ti Juda ken ti Israel? Nalawlawa kadi ti dagada ngem ti dagayo?
3: Diyo kayat nga annugoten nga addanto dumteng nga aldaw ti didigra ngem dagiti aramidyo yas-asidegna dayta nga aldaw!
4: Asikayo pay, dakayo nga agid-idda kadagiti napipintas ken nalamuyot a sofa ken agsidsida iti karne ti urbon a karnero ken baka.
5: Pagay-ayatyo ti agputar iti kanta a kas ken ni David idi, ket tokarenyo iti arpa.
6: Aginumkayo iti binurburnay nga arak, ket sapsapoanyo ti bagiyo kadagiti kanginaan a bangbanglo, ngem saankayo nga agladingit iti pannakadadael ti Israel.
7: Ngarud, dakayto ti umuna a maitalaw a maipan iti sabali a daga. Aggibuston dagiti parambak ken padayayo.
8: Ti Apo Dios a Mannakabalin-amin ti nangisapata iti daytoy: Kagurak ti kinatangsit dagiti Israelita. Busorek dagiti palasioda. Yawatkonto iti kabusor ti siudadda ken amin a linaonna.
9: No sangsangapulo la a tao ti nabati iti maysa a familia, mataydanto amin.
10: No umay ti kabagian ti maysa kadagiti natay tapno iruarna dagiti bangkay, ipukkawna iti siasinoman a nabati pay iti balay, Adda pay kadi tao dita?
: Adda sumungbat, Awan!
: Iti kasta, kunanto ti kabagian ti natay, Agulimekka! Alluadanta ta dita balbaliksen ti nagan ti Apo .
11: Inton agbilin ti Apo , mawarwaranto dagiti balay, dadakkel man wenno babassit.
12: Makataray kadi dagiti kabalio kadagiti dadakkel a batbato? Pagaradoen kadi ti baka iti taaw? Saan! Apay ngarud a pinagbalinyo ti hustisia a sabidong? Apay a pinagbalinyo a dakes ti naimbag?
13: Kasta unay ti panangipasindayagyo iti panangsakupyo iti ili ti Lodebar. Itangtangsityo a pinarmekyo ti Karnaim iti bukodyo a pigsa?
14: Ti met laeng Apo a Dios a Mannakabalin-amin ti agkuna: Tattao ti Israel, mangibaonakto iti ganggannaet a pagilian a mangsakup iti pagilianyo. Parigatendakayto manipud iti Bessang ti Hamat iti amianan agingga iti waig ti Araba iti abagatan.