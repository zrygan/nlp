1: Sika, O Apo, ti nagkamanganmi iti amin a kaputotan.
2: Sakbay a pinarsuam dagiti bantay,
: wenno ti panangpaaddam iti lubong,
: agnanayonkan a Dios, wen, Dios iti awan inggana.
3: Ibagam iti tao nga agsubli iti nagtaudanna;
: isublim iti tapok a kasisigudna.
4: Ti sangaribu a tawen kenka,
: mayarigda iti maysa nga aldaw.
: Kasla kalman a napalabas,
: kas nabiit a panagbantay iti rabii.
5: Ipanawmo dagiti tattao
: a kasla tagtagainep a lumabas.
: Mayarigda kadagiti ruot a tumubo iti bigat;
6: dumakkel ken lumangtoda,
: ngem iti rabii, malaylay ken magangoda.
7: Ikisapnakami iti pungtotmo;
: mabutengkami iti ungetmo.
8: Impanayagmo dagiti labsingmi iti sangoanam,
: makitam dagiti nalimed a basolmi.
9: Umababa dagiti aldawmi gapu iti pungtotmo;
: agpukaw ti biagmi a kas iti sennaay.
10: Pitopulo la a tawen ti panagbiagmi,
: wenno walopulo, no nasalun-atkami.
: Nupay kasta, tuok ken ladingit ti yegda;
: agpatingga ti biag ket awankamton.
11: Siasino ti nakarikna
: iti naan-anay a bileg ti pungtotmo?
: Siasino ti makaammo
: iti buteng a yeg ti ungetmo?
12: Isuronakami a mangbilang
: kadagiti aldawmi tapno agbalinkami a masirib.
13: Mabayag pay aya, O Apo ,
: ti panangtaliawmo kadakami?
: Kaasiam kadi dagiti adipenmo!
14: Binigat koma a pennekennakami
: iti di agbalbaliw nga ayatmo,
: tapno agkanta ken naragsakkami
: iti unos ti panagbiagmi.
15: Ikkannakami ita iti adu
: a ragsak, a kas iti adu a ladingit nga inyegmo,
: bayat dagiti tawen a panagsagabami.
16: Ipakitam kadi kadakami nga
: adipenmo dagiti nakaskasdaaw nga aramidmo.
: Ipakitam met kadagiti kaputotanmi ti nadayag a pannakabalinmo.
17: Bendisionannakami kadi,
: O Apo a Diosmi.
: Pagballigiennakam iti amin nga aramidmi!