1: Kinuna ni Yahweh ken ni Moises,
2: Sakbay a matayka, balsem pay nga umuna dagiti Midianita gapu iti inaramidda kadagiti Israelita.
3: Ngarud, imbaga ni Moises kadagiti tattao, Agsaganakayo a makigubat; rautenyo dagiti Midianita ket balsenyo ida gapu iti inaramidda iti Apo .
4: Tunggal tribu ti Israel, mangibaon iti 1,000 a makigubat.
5: Napili ngarud ti 1,000 a lallaki iti tunggal tribu. Agdagup iti 12,000 dagiti napili a makigubat.
6: Imbaon ni Moises ida a makigubat iti babaen ni Finees nga anak ni Eleazar a padi; inkuyogna dagiti nasagradoan nga alikamen ken dagiti trumpeta a pagpakdaar.
7: Rinautda ti Midian kas imbilin ni Yahweh ken ni Moises. Pinatayda amin a lallaki
8: agraman dagiti lima nga ari ti Midian: Evi, Rekem, Zur, Hur ken Reba. Pinapatayda met ni Balaam nga anak ni Beor.
9: Impanaw dagiti Israelita dagiti babbai ti Midian agraman dagiti annakda. Sinamsamda dagiti baka ken animal dagiti Midianita ken amin a sanikuada
10: sada pinuoran amin a siudad ken kampoda.
11: Inyawidda dagiti amin a sinamsamda, dagiti balud ken dagiti animal ket
12: impanda dagitoy kada Moises, Eleazar ken iti sangkagimongan ti Israel a nagkampo kadagiti tanap ti Moab iti ballasiw ti Jordan a sumango iti Jerico.
13: Idi sumangpet ti armada, sinabat ida da Moises, Eleazar ken amin a papangulo iti sangkagimongan iti ruar ti kampo.
14: Kasta unay ti pungtot ni Moises kadagiti pangulo dagiti bunggoy dagiti rinibu ken dagiti bunggoy dagiti ginasut a soldado a nagsubli manipud iti paggugubatan.
15: Sinaludsodna kadakuada, Apay a diyo pinapatay dagiti amin a babbai?
16: Diyo kadi ammo ti inaramid dagiti babbai a namati kadagiti bilin ni Balaam? Insungsongda dagiti tattao a mangtallikud iti Apo idi addada idiay Peor. Isuda ti nakaigapuan ti panagdissuor ti didigra kadagiti tattao ti Apo .
17: Ngarud, patayenyo dagiti amin nga agtutubo a lallaki ken amin a babbai a nakikaidda iti lalaki.
18: Ngem yawidyo dagiti amin a babbai a di pay nakikaidda iti lalaki.
19: Ita, dakayo nga adda pinatayna wenno nakasagid iti bangkay, agyankayo iti ruar ti kampo iti las-ud ti pito nga aldaw. Iti maikatlo ken iti maika-7 nga aldaw, annongenyo ti seremonia ti pannakadalusyo ken dagiti babbai nga innalayo.
20: Annongenyo met ti seremonia ti pannakadalus dagiti amin a kawes ken amin a naaramid iti lalat, dutdot ti kalding wenno kayo.
21: Kinuna ni Eleazar a padi kadagiti naggapu iti paggugubatan, Dagitoy dagiti alagaden nga inted ti Apo ken ni Moises.
2223: Masapul a magugoran dagiti amin nga alikamen a saan a mauram a kas iti balitok, pirak, bronse, landok, lata wenno buli babaen iti panaglasatda iti apuy. Maugasan dagiti amin a dadduma nga alikamen iti danum a nairanta a maaramat iti pannakadalus.
24: Iti maika-7 nga aldaw, labaanyo dagiti pagan-anayyo; kalpasanna, maibilangkayonton a nadalus ket mabalinyonton ti sumrek iti kampo.
25: Kinuna ni Yahweh ken ni Moises,
26: Bilangenyo ken ni Eleazar a padi ti amin a nasamsam, agraman dagiti balud ken dagiti animal. Tumulong kadakayo dagiti pangulo ti sangkagimongan.
27: Guduaenyo dagiti amin a nasamsam. Kukua dagiti napan nakigubat ti maysa a kagudua ket kukua dagiti amin a tattao ti maysa a kagudua.
28: Iti pannakabagi dagiti soldado, mangilasinkayo iti agpaay iti Apo maysa iti tunggal 500 a balud, kasta met kadagiti baka, asno, karnero ken kalding.
29: Itedyo dagitoy ken ni Eleazar a padi a naisangsangayan a sagut iti Apo .
30: Iti bingay dagiti tattao, mangalakayo iti maysa iti tunggal 50 a balud, kasta met kadagiti baka, asno, karnero ken kalding. Itedyo dagitoy kadagiti Levita nga agay-aywan iti Tolda ti Dios.
31: Tinungpal da Moises ken Eleazar ti bilin ni Yahweh.
3235: Daytoy ti listaan ti sinamsam dagiti soldado, malaksid laeng dagiti innalada nga agpaay kadakuada: 675,000 a karnero ken kalding, 72,000 a baka, 61,000 nga asno ken 32,000 a babbalasang.
3640: Agdagup iti 337,500 a karnero ken kalding ti bingay dagiti soldado ket 675 ti daton ken ni Yahweh; 36,000 a baka ti bingay dagiti soldado ket 72 ti daton ken ni Yahweh; 30,500 nga asno ti bingay dagiti soldado ket 61 ti daton ken ni Yahweh; 16,000 a babbalasang ti bingay dagiti soldado ket 32 ti daton ken ni Yahweh.
41: Ngarud, inted ni Moises ken ni Eleazar dagiti buis a naisangsangayan a pannakabagi ni Yahweh kas imbilin ni Yahweh.
4246: Agdagup iti 337,500 a karnero ken kalding, 36,000 a baka, 30,500 nga asno ken 16,000 a babbalasang ti bingay ti sangkagimongan. Kasta met ti bingay dagiti soldado.
47: Iti bingay dagiti tattao, nangala ni Moises iti maysa iti tunggal 50 a balud ken animal ket kas imbilin ni Yahweh, intedna ida kadagiti Levita nga agay-aywan iti Tolda ti Dios.
48: Napan ken ni Moises dagiti ofisiales a nangipangulo iti armada
49: ket imbagada, Apo, binilangmi dagiti soldado nga impanguloanmi ket awan ti uray maysa kadakuada ti naksay.
50: Intugotmi dagiti sinamsammi nga alahas a balitok, kas iti putipot ti takiag, pulseras, singsing, aritos ken kuentas nga innalami. Idatagmi dagitoy iti Apo a kas bayad ti biagmi tapno salaknibannakami.
51: Inawat da Moises ken Eleazar amin dagitoy nga alahas a balitok.
52: Agdagup iti nasurok a 200 a kilo ti inted dagiti ofisiales.
53: Saan nga inted dagiti soldado dagiti sinamsamda.
54: Impan da Moises ken Eleazar dagiti balitok iti Tolda ti Dios a daton dagiti Israelita ken ni Yahweh.