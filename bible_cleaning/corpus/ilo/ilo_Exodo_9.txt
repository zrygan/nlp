1: Kinuna ni Yahweh ken ni Moises, Inka iti ari ket kunam a paibaga ni Yahweh, ti Dios dagiti Hebreo, a palubosanna a pumanaw dagiti Israelita tapno umayda agdaydayaw kaniak.
2: No lapdannakayo manen,
3: yegko a pangdusak kenkuana ti maysa nga angol a mangikisap kadagiti animalnadagiti kabalio, asno, kamelio, baka, karnero ken kalding.
4: Ilasinkonto dagiti animal dagiti Israelita kadagiti animal dagiti Egipcio. Awanto ti matay nga animal dagiti Israelita.
5: Siak, ni Yahweh, intudingko ti oras ket mapasamakto daytoy inton bigat.
6: Iti sumuno nga aldaw, tinungpal ni Yahweh ti imbagana. Natay amin nga animal dagiti Egipcio, ngem awan natay nga animal dagiti Israelita.
7: Dinamag ti ari no ania ti napasamak ket naammoanna nga awan ti natay nga uray maysa nga animal dagiti Israelita. Ngem kaskasdi a natangken ti pusona ket dina pinalubosan dagiti tattao.
8: Kalpasanna, kinuna ni Yahweh kada Moises ken Aaron, Mangrakemkayo iti dapu iti urno. Ipurruakto ni Moises daytoy iti ngato iti imatang ti ari.
9: Kaslanto tapok nga agwaras iti entero nga Egipto ket pataudennanto dagiti letteg nga agbalin a gaddil kadagiti tattao ken animal iti amin a lugar.
10: Nangalada iti dapu sada napan nagtakder iti sango ti ari. Impurruak ni Moises ti dapu iti ngato ket nagtubo ti letteg kadagiti tattao ken kadagiti animal. Nalapunosda iti letteg.
11: Kas kadagiti dadduma nga Egipcio, nagsagaba met dagiti salamangkero iti gaddil. Nalapunos ti bagida iti gaddil ket saanda nabalinan ti sumango ken ni Moises.
12: Ngem pinatangken ni Yahweh ti ulo ti ari. Dina latta impangag da Moises ken Aaron a kas kinuna ni Yahweh ken ni Moises.
13: Kinuna ni Yahweh ken ni Moises, Inton bigat, sapaem ti mapan iti ari. Ibagam kenkuana a kastoy ti bilin ni Yahweh, ti Dios dagiti Hebreo, a palubosanna dagiti tattaok tapno umayda agdaydayaw kaniak.
14: Ta itan, saan laeng nga isu ti dusaek no di pay ket dagiti ofisialesna ken dagiti tattao iti sakupna tapno maammoanna nga awan ti kapadak iti entero a lubong.
15: No kinayatko nga inyeg ti didigra a sakit kenkuana ken kadagiti tattaona, natayda koma amin itan.
16: Ngem saanko nga inaramid ti kasta tapno ipakitak kadakuada ti pannakabalinko tapno agsaknap ti kinalatakko iti entero a daga.
17: Ngem natangsit latta ket dina kayat a pumanaw dagiti tattaok.
18: Iti kasta, pagtudoekto iti yelo iti kastoy nga oras inton bigat. Daytoyto ti kakaroan a panagtudo iti yelo iti pakasaritaan ti Egipto.
19: Ibagam kenkuana a pailinongna dagiti animalna ken kasta met nga aglinong dagiti tattao nga adda iti ruar ta matay dagiti amin a matinnagan.
20: Nagbuteng ti sumagmamano nga ofisiales ti ari gapu iti sao ni Yahweh ket pinaglinongda dagiti tagabu ken animalda.
21: Ngem adda saan a nangikankano iti ballaag ni Yahweh ket binaybay-anda dagiti tagabu ken animalda iti ruar.
22: Kinuna ni Yahweh ken ni Moises, Ilayatmo ta imam iti langit tapno agtinnag ti yelo kadagiti tattao, animal ken amin a mula iti entero nga Egipto.
23: Intag-ay ni Moises ti sarukodna. Nagkimat ken naggurruod ket nagtinnag ti yelo iti Egipto. Inyeg ti Apo
24: ti kasta unay a yelo a napakuyogan iti agkanabsiit a kimat. Daytoy pay la ti kapigsaan a bagio ti yelo a dimteng iti pagilian manipud nabangon a nasion.
25: Iti entero nga Egipto, natinnagan dagiti amin nga adda iti ruar, agraman dagiti tattao ken dagiti animal. Nadadael amin a mula iti away ket naspak amin a kaykayo.
26: Ti laeng deppaar ti Gosen a pagnaedan dagiti Israelita ti awan nagtinnag a yelo.
27: Pinaayaban ti ari da Moises ken Aaron ket kinunana kadakuada, Bigbigek itan a siak ti nagbasol! Nalinteg ti Apo . Siak ken dagiti tattaok ti nakabasol.
28: Ikararagandakami iti Apo ta madidigrakami la unayen iti gurruod ken yelo. Ikarik a palubosankayon a pumanaw; saankayon nga agyan ditoy.
29: Kinuna ni Moises kenkuana, Apaman a makaruarak iti siudad, agkararagakto iti Apo . Sumardengton ti gurruod ket awanton ti agtinnag a yelo, tapno maammoam a ti Apo ti akinkukua iti daga.
30: Ngem ammok a sika ken dagiti ofisialesmo diyo pay la kabuteng ti Apo a Dios.
31: Nadadael dagiti lino ken dagiti sebada agsipud ta natangkenanen ti dawa dagiti sebada ken nakabuselen dagiti lino.
32: Ngem saan a naan-ano dagiti trigo ken senteno ta maladaw a matangkenan dagiti dawada.
33: Pinanawan ni Moises ti ari. Rimmuar iti siudad ket intayagna dagiti imana a nagkararag iti Apo . Simmardeng ti gurruod ken tudo ket awanen ti nagtinnag a yelo.
34: Idi makita ti ari ti napasamak, nagbasol manen ket nagtalinaed a natangken ti pusona, kasta met dagiti ofisialesna.
35: Dina pinalubosan a pumanaw dagiti Israelita kas imbaga ni Yahweh ken ni Moises.