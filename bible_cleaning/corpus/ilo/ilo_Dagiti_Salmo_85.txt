1: O Apo , pinaraburam ti dagam,
: pinarang-aymo manen ti Israel.
2: Dagiti tattaom, pinakawanmo ida;
: pinunasmot' basbasol ken amin a biddutda.
3: Pinagbaawmo a namimpinsan
: ti pungtot ken ungetmo kadakuada.
4: O Dios a mangisalakan kadakami,
: lipatem kadin ti guram ket talliawennakami.
5: Agnanayon kadi a kapungtotnakami?
: Dinto kadi agpatinggan ti ungetmo?
6: Papigsaennakami, dakami a tattaom,
: ket idaydayawdakanto.
7: Iparangmo kadi ti di agbalbaliw nga ayatmo, O Apo ,
: tulongannakami tapno maisalakannakami.
8: Dengdenggek ti sasawen ti Apo a Dios;
: ikarina nga ited ti talna kadatayo a tattaona,
: no ditay sublian dagiti minamaag nga aramidtayo.
9: Pudno a sisasagana a mangisalakan
: kadagiti agraem kenkuana
: ket agtalinaedto ti dayagna iti dagatayo.
10: Agmaymaysanto sadiay ti ayat ken ti kinapudno,
: ket agtiponto ti kinalinteg ken ti kappia.
11: Agpangatonto ti kinapudno ti tao manipud ditoy daga,
: ket ti kinalinteg ti Dios tumannawagto manipud langit.
12: Paraburannatayto ti Apo ,
: ket umadunto ti apit ti dagatayo.
13: Magnanto ti kinalinteg iti sangoanan ti Apo
: ket isaganana ti dalan a pagnaanna.