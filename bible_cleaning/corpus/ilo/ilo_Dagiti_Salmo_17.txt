1: Denggem, O Apo , ti asugko a mangtunton iti kalintegak;
: ti panagdawatko iti tulong imdengannak.
: Ipangagmo daytoy napudno a kararag.
2: Ipaulogmo ti pangngeddengmo a manganamong kaniak
: agsipud ta ammom ti naimbag.
34: Naan-anay nga ammom ti pusok;
: umayka kaniak iti rabii.
: Naan-anay ti panangsuotmo kaniak,
: ket awan nasarakam a dakes a tarigagayko.
: Pudno ti saok, saan a kas kadagiti dadduma;
: tinungpalko dagiti bilinmo
: ken diak sinurot ti dalan dagiti naranggas.
5: Kankanayon a sinurotko ti wagasmo,
: ket pulos a diak pinanawan ti dalanmo.
6: Agkararagak kenka, O Dios, agsipud ta sungbatannak;
: taliawennak ngarud ket dagiti saok inka ipangag.
7: Ipakitam ti nakaskasdaaw nga ayatmo ket ispalennak;
: iti sibaymo, kadagiti kabusor awan pakaan-anoak.
8: Salaknibannak, kas panangsalluadmo iti ay-ayatem;
: salukobannak kadagiti bukodmo a payak
9: iti panangdarup dagiti managdakdakes a kabusor a nanglikmut kaniak.
10: Awan asida ket natangsit ti panagsaoda.
11: Addada iti sadinoman a pagturongak;
: agur-urayda iti gundaway a mangipababa kaniak.
12: Kasda la leon a mangur-uray kaniak
: tapno rangrangkayendak.
13: Umayka, O Apo , ket parmekem dagiti kabusorko!
: Isalakannak kadagiti managdakdakes babaen iti kampilanmo.
14: Isalakannak kadagiti addaan iti amin a kasapulan ditoy a biag.
: Ipataymo kadakuada dagiti panagsagaba nga insaganam kadakuada,
: ket adda pay koma agpaay nga ibaklay dagiti appokoda.
15: Ngem makitakanto gapu ta awan dakes nga aramidko;
: ket gapu iti kaaddam, no makariingak mapnoakto iti rag-o.