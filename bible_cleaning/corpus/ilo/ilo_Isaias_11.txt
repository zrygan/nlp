1: Addanto saringit a tumaud iti puon ni Jesse. Manipud iti ramutna, addanto sanga nga agbunga.
2: Ti Espiritu ni Yahweh ti mangted kenkuana
: iti kinasirib, pannakaammo ken kabaelan a mangituray kadagiti tattaona.
: Maammoannanto ti pagayatan ni Yahweh ket agbuteng kenkuana
3: ken maragsakanto iti panagserbina.
: Saanna nga ibatay ti panangukomna iti makita wenno mangngegna.
4: Nalintegto ti panangukomna kadagiti napanglaw;
: salaknibannanto ti kalintegan ti awan gawayna.
: Agbilinto ket madusa ti daga;
: matayto dagiti managdakdakes a tattao.
5: Iturayannanto dagiti tattaona
: iti kinalinteg ken kinatakneng.
6: Aglalangento a sikakappia
: dagiti lobo ken dagiti karnero.
: Agkakaiddanto dagiti leopardo ken dagiti urbon a kalding.
: Dagiti urbon a baka ken urbon a leon agkakapangandanto,
: ket babassitto nga ubbing ti mangaywan kadakuada.
7: Agkakapanganto dagiti baka ken oso
: agkaiddanto a sitatalna dagiti urbonda.
: Manganto dagiti leon iti garami a kas kadagiti baka.
8: Ti maladaga awanto ti pakaan-anoanna
: uray no agay-ayam iti asideg ti karasaen.
9: Idiay Sion a nasagradoan a bantay ti Dios,
: awanto ti agdangran wenno agdadael.
: Kas iti panagsaknap ti danum iti baybay,
: agsaknapto iti daga ti pannakaammo ken ni Yahweh.
10: Iti dayta nga aldaw, maibayogto ti ramut ni Jesse ket maibilangto a pagilasinan dagiti nasion. Aguummongdanto iti naarian a siudadna ket ipaaydanto ti pammadayaw kenkuana.
11: Inton dumteng dayta nga aldaw, aramatento manen ti Apo ti pannakabalinna. Yawidnanto dagiti nakalasat a tattaona a nabati idiay Asiria, Egipto, Patros, Etiopia, Elam, Babilonia, Hamat ken kadagiti pagilian kadagiti igid ti baybay ken kadagiti purpuro.
12: Mangibayogto ti Apo iti bandera a mangipakita kadagiti nasion nga ummongenna manen dagiti nawarawara a tattao ti Israel ken Juda ket alaenna ida kadagiti amin a suli ti daga.
13: Saanton nga apalan ti pagarian ti Israel ti Juda ket saanto metten a kabusor ti Juda ti Israel.
14: Agmaymaysadanto a mangraut kadagiti Filisteo iti laud, ket samsamendanto dagiti sanikua dagiti tattao nga agnaed iti daya. Parmekendanto dagiti tattao ti Edom ken Moab ket agtulnogto kadakuada dagiti tattao ti Ammon.
15: Pamagaanto ni Yahweh ti gulfo ti Egipto ket yegnanto ti napudot nga angin a mangpamaga iti Eufrates. Pitonto laeng a babassit a waig ti ibatina tapno makaballasiw dagiti tattao.
16: Addanto nalawa a kalsada nga aggapu idiay Asiria a pagnaan dagiti tattaona nga Israelita a nakalasat sadiay, kas iti kaadda ti dalan a nagnaan dagidi kapuonanda idi pumanawda idiay Egipto.