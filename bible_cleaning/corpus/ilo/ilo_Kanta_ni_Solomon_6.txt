1: Kaimnasan kadagiti babbai,
: napanan kadi ti patpatgem?
: Ibagam kadakami ti nagturonganna,
: ta tulongandaka a mangbirok kenkuana.
2: Napan ti kaayan-ayatko iti hardinna
: a pagtubtuboan dagiti kayo a balsamo.
: Ipapaarabna ti arbanna iti minuyongan
: ken agketkettel kadagiti lirio.
3: Kukuak ti kaayan-ayatko ket kukuanak met;
: pagarabenna ti arbanna iti kalirioan.
4: Ay-ayatek, napintaska a kas iti Jerusalem;
: nalibnoska a kas iti siudad ti Tirsa;
: makakayawka a kas kadakuada.
5: Dimo iperreng dagita matam kaniak,
: ta makayawan toy riknak.
: Agsalsala ti buokmo a kas iti arban ti kalding
: a sumalsalog kadagiti turod ti Galaad.
6: Napupudaw dagiti ngipenmo
: a kas kadagiti kaddigos a karnero.
: Awan ti naikkat kadakuada
: ket napintas ti panagbabatogda.
7: Agraniag dagiti pingpingmo
: a naabbongan iti belom.
8: Addaan ti ari iti innem a pulo a reyna,
: ken walopulo a kamalala,
: ken babbalasang a di mabilang.
9: Ngem bugbugtong ti ay-ayatek,
: napintas a kalapati ti kayariganna.
: Kakaisuna nga anak ni inana,
: ket idumduma ti nangipasngay kenkuana.
: Kitkitaen amin a babbai ket raemenda;
: ikankanta dagiti reyna ken kamalala ti panagdaydayawda.
10: Siasino daytoy pumalpalludip a kas iti parbangon?
: Napintas, naraniag;
: makapurar a kas iti init wenno bulan
: Nakaskasdaaw a kas armada nga addaan kadagiti bandera.
11: Simmalogak iti kaalmendrasan
: tapno kitaek dagiti nalangto a mula iti tanap;
: tapno kitaek no naguggoten dagiti ubas
: ken nagsabongen dagiti granada.
12: Agtigtigergerak, pinaggagarnak iti ayat
: a kas iti panaggagar ti maingel a mapan makigubat.
13: Agsalaka, agsalaka, balasang a Sulamita;
: wen, agsalaka tapno buyaendaka.
: Apay a kayatyo a buyaen ti Sulamita,
: a kas iti sala iti nagbaetan ti dua nga armada?