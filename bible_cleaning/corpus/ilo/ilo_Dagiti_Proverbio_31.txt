1: Dagitoy ti pammagbaga ti ina iti anakna a ni Ari Lemuel
2: Sika ti dungdungngoek nga anak, ti sungbat dagiti kararagko. Ania ti ibagak kenka?
3: Dimo ibusen ti pigsam kadagiti babbai, wenno busbosen ti kuartam kadakuada; adun ti dinadaelda nga ari.
4: Lemuel, denggem. Saan a rumbeng nga uminum dagiti ari iti arak, wenno agtarigagay nga uminum iti naingel.
5: No uminumda, malipatanda dagiti linteg, ket dida bigbigen ti kalintegan dagiti tattao a nakurapay.
6: Agpaay kadagiti agbugbugsot ti naingel nga inumen, wen, agpaay kadagiti nakaay-ay-ay.
7: Palubosam ida nga uminum tapno malipatanda ti kinapanglawda ken ti kaawan ragsakda.
8: Ikalintegam dagiti tattao a saan a makabael a mangikalintegan kadagiti bagbagida. Dimo ipalubos a maikkat ti kalintegan dagiti amin nga awan gawayna.
9: Ikalintegam ida ket agbalinka a nalinteg nga ukom. Ikalintegam dagiti napanglaw ken dagiti marigrigat.
10: Nagrigat ketdin ti sumapul iti asawa a babai a makabael iti pagrebbenganna! Napatpateg nga adayo ngem iti alahas.
11: Dakkel ti panagtalek ti asawana kenkuana, ket pulos a dinto pumanglaw.
12: Bayat ti panagbiagna, naimbag ti ipaayna iti asawana ket pulos a dina dangran.
13: Ipamaysana ti agaramid iti linen ken de lana a lupot.
14: Agisangpet kadagiti taraon nga aggapu iti adayo a lugar, a kas iti panagisangpet ti barko dagiti komersiante.
15: Nariwet pay no bumangon tapno isaganana ti taraon ti familiana ken ibagana ti aramiden dagiti babbai nga adipenna.
16: Agbirok iti daga ket gatangenna babaen iti kuarta a nateggedanna sana mulaan iti ubas.
17: Naanep nga agtrabaho, napigsa ken nagaget.
18: Ammona ti pateg ti amin nga ar-aramidenna, ket agtrabaho agingga iti rabii.
19: Agtibbi ket ablenna ti bukodna a pagan-anay.
20: Naparabur kadagiti napanglaw ken marigrigat.
21: Saan a madanagan uray no nalam-ek ta adda naimeng a pagan-anay ti familiana.
22: Agaramid kadagiti abbong ti katre, ken napintas a linen dagiti pagan-anayna.
23: Agdindinamag ti asawanamaysa kadagiti mabigbigbig nga umili.
24: Agaramid kadagiti pagan-anay ken barikes sana ilako kadagiti agtagtagilako.
25: Natalged ken madaydayaw ti kasasaadna, ket awan pagdanaganna iti masakbayan.
26: Naanus ti panagsaona ket nainsiriban dagiti ibagana.
27: Kanayon nga adda aramidenna ket kitaenna dagiti kasapulan ti familiana.
28: Ipakita dagiti annakna ti panangdayawda kenkuana, kasta met ti asawana.
29: Kuna ti asawana, Adu ti naimbag nga assawa ngem artapam amin ida.
30: Makaallilaw dagiti naimnas a saguday ti maysa a tao, ket agkupas ti kinapintas, ngem masapul a maidaydayaw ti babai nga agbuteng ken ni Yahweh.
31: Rumbeng a mabigbig ken maitan-ok kadagiti amin nga aramidna, ket maikari a raemen ti tunggal maysa.