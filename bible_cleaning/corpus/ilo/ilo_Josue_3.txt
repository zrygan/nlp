1: Kabigatanna, nasapa a bimmangon ni Josue ken dagiti amin nga Israelita. Pimmanawda idiay Settim ket nagturongda idiay Jordan. Nagkampoda iti igid ti karayan sakbay ti ibaballasiwda.
2: Kalpasan ti tallo nga aldaw, sinursor dagiti pangulo ti kampo
3: ket imbagada kadagiti tattao: Inton makitayo nga aw-awiten dagiti papadi ti Lakasa ti Tulag ti Apo a Diosyo, agrubbuatkayon ket surotenyo ida.
4: Ipakaammoda no sadino ti pagnaanyo, ta dikay pay nagnagna ditoy. Ngem dikay umas-asideg iti Lakasa ti Tulag. Paunaenyo iti agarup kagudua a kilometro.
5: Imbaga met ni Josue kadagiti tattao, Pasantoenyo ti bagiyo ta inton bigat, adunto ti makitayo a naindaklan a banag nga aramiden ti Apo .
6: Kalpasanna, binilinna dagiti papadi a bagkatenda ti Lakasa ti Tulag ket umun-unada ngem dagiti tattao. Tinungpalda ti imbagana.
7: Kinuna ni Yahweh ken ni Josue, Ita nga aldaw, itan-okka iti imatang dagiti Israelita tapno maammoanda nga addaak kenka a kas iti kaaddak idi ken ni Moises.
8: Bilinem dagiti papadi a mangaw-awit iti Lakasa ti Tulag nga apaman a makagtengda iti igid ti karayan, tumapogda ket agsardengda sadiay.
9: Imbaga pay ni Josue kadagiti tattao, Umayyo denggen ti sao ti Apo a Diosyo.
10: Ita nga aldaw, maammoanyo nga adda kadakayo ti sibibiag a Dios ket iti idadarupyo, paksiatennanto dagiti Cananeo, Heteo, Heveo, Perezeo, Gergeseo, Amorreo ken dagiti Jebuseo.
11: Umun-una a bumallasiw ngem dakayo ti Lakasa ti Tulag ti Apo ti amin a daga.
12: Pumilikayo iti sangapulo ket dua a lallaki, maysa iti tunggal tribu ti Israel.
13: Inton tumapog dagiti papadi a mangaw-awit iti Lakasa ti Tulag ti Apo , ti Apo ti amin a daga, agsardengto nga agayus ti Jordan, ket agpundonto iti maysa a disso ti danum nga aggapu iti surong.
1415: Panagani idi ket dimmakkel ti karayan. Pimmanaw ngarud dagiti tattao iti nagkampoanda tapno ballasiwenda ti Jordan. Immun-una dagiti papadi a siaawit iti Lakasa ti Tulag. Apaman a timmapog dagiti papadi iti karayan,
16: nagsardeng a nagayus ti karayan ket nagpundo ti danum iti surong iti siudad ti Adam nga asideg iti Zaretan. Simmardeng a namimpinsan ti panagpababa ti danum nga agturong iti Natay a Baybay, ket bimmallasiw dagiti tattao iti batog ti Jerico.
17: Bayat ti pannagnada iti namaga a daga, nagtalinaed a sitatakder dagiti papadi a mangaw-awit iti Lakasa ti Tulag ni Yahweh iti tengnga ti Jordan agingga a nakaballasiwda amin.