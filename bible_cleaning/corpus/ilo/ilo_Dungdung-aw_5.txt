1: Lagipem, O Apo , ti napasamak kadakami;
: talliawennakami ket kitaem ti pannakaibabainmi.
2: Innala dagiti ganggannaet ti sanikuami,
: ganggannaet ti agnanaeden iti taengmi.
3: Pinapatay ti kabusor dagiti ammami,
: ket nabalon dagiti innami.
4: Masapul a bayadanmi ti danum nga inumenmi,
: masapul a gatangenmi ti kayo a pagsungrodmi.
5: Kaskami la asno wenno kamelio a maparparigat,
: nabannogkamin ngem maiparit nga aginanakami.
6: Tapno makaalakami iti makaanay a taraon a pagbiagmi,
: napankam idiay Egipto ken Asiria a nagdawatanmi.
7: Nagbasol dagidi kapuonanmi ket ita awandan,
: ngem dakami ti agsagaba kadagiti basolda.
8: Dagiti tagabu ti mangituray kadakami,
: awan ti makaispal kadakami iti imada.
9: Agdakdakiwas dagiti mammapatay kadagiti away;
: no agsapulkami iti taraonmi, ipustami ti biagmi.
10: Uraykami la aggurigor iti bisinmi,
: makasinit a kas iti urno ti kudilmi.
11: Mismo nga iti Bantay Sion ti nakaramesan dagiti assawami;
: iti tunggal away ti Juda, pinilitda dagiti annakmi a babbai.
12: Tiniliw ken binitayda dagiti pangulomi,
: saanda a rinaem dagiti panglakayenmi.
13: Mapilit nga aggiling a kas tagabu dagiti agtutubo,
: makusbo dagiti ubbing a lallaki iti dagsen ti awitda a kayo.
14: Saanen a dumar-ay dagiti panglakayen iti taripnongda,
: dagiti agtutubo saanen a mangngeg ti panagtokarda.
15: Napukawen ti ragsak ti panagbiagmi,
: ladingit ti naisukat iti panagsasalami.
16: Awanen ti nabati iti amin a pagtangtangsitmi,
: nagbasolkami ket ita, agsagsagabakami.
17: Nadagsen dagiti barukongmi,
: nakudrep ti panagkitami gapu iti kasasangitmi.
18: Ngamin, napanawanen ti Bantay Sion,
: awanen matagtagitao.
: Agdakdakiwas sadiay dagiti atap nga aso.
19: Ngem sika, O Apo , arika iti agnanayon.
: Agturayka iti agnanayon nga awan inggana.
20: Apay a binaybay-annakami iti nabayag?
: Malagipnakaminto ngata pay laeng?
21: Isublinakami kenka, O Apo ! Isublinakami!
: Isublim kadi daydi sigud a dayagmi.
22: Wenno linaksidnakami kadin a namimpinsan?
: Ti pungtotmo saan kadin a mabaawan?