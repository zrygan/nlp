1: Ti managbasol kunana iti kaunggan ti pusona,
: a dina bigbigen ti Dios
: ket awan panagbutengna kenkuana.
2: Agsipud ta nangato unay ti panangipapanna iti bagina,
: ipagarupna a dinto masukalan ti basolna ket dinto madusa.
3: Dakes ti sasawenna ken pasig nga ulbod,
: insardengnan ti agaramid iti nalinteg ken naimbag.
4: Agplano iti dakes no agid-idda;
: awan pay naimbag nga aramidenna,
: ket dina laksiden ti aniaman a dakes.
5: Dumanon sadi langit, O Apo ,
: ti di agbalbaliw nga ayatmo;
: tumukno kadagiti ulep ti kinapudnom.
6: Natibker a kas kadagiti bantay ti kinalintegmo,
: kas iti kaadalem ti taaw dagiti pangngeddengmo.
: Sika, O Apo , ti mangaywan iti animal ken tao.
7: Nagpateg ketdin, O Dios, ti di agbalbaliw nga ayatmo!
: Agkamang dagiti tattao iti salinong dagiti payakmo.
8: Agpennekda kadagiti nawadwad a taraon iti balaymo;
: painumem ida iti karayan ti kinaimbagmo.
9: Sika ti pagtaudan ti amin a biag,
: ket gapu iti silawmo, makitami ti lawag.
10: Ituloymo kadi nga ayaten dagiti makaam-ammo kenka,
: ket ipaaymo ti imbag kadagiti nalinteg ti panagbiagda.
11: Dimo ipalubos a darupendak dagiti natangsit,
: wenno pagtarayendak dagiti managdakdakes.
12: Kitaem ti lugar a nakatuangan dagiti managdakdakes!
: Napasagda iti daga ket didan makabangon nga is-isuda.