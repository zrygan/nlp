1: Naimatangak iti daytoy a lubong ti maysa a kinadakes a bakbaklayen ti tao.
2: Paraburan ti Dios ti tao iti sanikua, kinabaknang ken dayaw. Itedna amin a tarigagayanna. Ngem dina ipalubos a lak-amenna dagitoy, ta sabali a tao ti aglak-am. Awan serserbina daytoy ket saan a nainkalintegan.
3: Uray no maaddaan ti tao iti sangagasut nga annak ken napaut ti panagbiagna, ngem awan met ti ragsakna, ken saan a nasayaat ti pannakaipumponna, kunak a naim-imbag ti kasasaad ti maysa a maladaga a natay a nayanak.
4: Saan a pagimbagan dayta a maladaga ti pannakaipasngayna. Agpukaw iti kasipngetan ket sadiay malipatan.
5: Dina makita ti lawag ti aldaw ket awan ammona maipapan iti biag. Ngem nasarakannan ti panaginana.
6: Nasaysayaat ngem ti tao a saan a naragsak uray no agbiag iti dua ribu a tawen. Total, maymaysa a lugar ti pagtungpalanda.
7: Aramiden ti maysa a tao ti amin a trabahona tapno adda laeng kanenna ngem awanto latta ti pannakapnekna.
8: Kasano a nasaysayaat ti kasasaad ti masirib ngem ti maag? Ania ti imbag a lak-amen ti napanglaw no ammona a sarangten ti biag?
9: Awan serserbina; mayarig iti panangkamat iti angin. Nasaysayaat a mapnekka iti adda kenka ngem ti kanayon nga agtarigagayka iti sabali a banag.
10: Nabayagen a naikeddeng ti amin a mapasamak ket ammotayo amin a di kabaelan ti maysa a tao ti makisuppiat iti napigpigsa ngem isu.
11: No atiddog ti pannakisuppiatmo, ad-adda nga awan serbina. Awan imbag a maipaayna kenka.
12: Kasano ti pannakaammo ti siasinoman no ania ti kasayaatan a banag nga agpaay iti maysa a tao iti daytoy ababa, awan serserbina a biagnabiag nga agpukaw a kas iti anniniwan? Siasino ti makaibaga no ania ti mapasamak iti lubong kalpasan ti ipapatayna?