1: Isalakannak kadi,
: kadagiti managdakdakes, O Apo .
: Salaknibannak kadagiti naranggas a tattao.
2: Kanayon a dakes ti panggepda,
: ket kanayon a mangirugida iti riri.
3: Kasla makapatay nga uleg dagiti dilada,
: kasla gita ti karasaen dagiti saoda.
4: Salaknibannak kadi,
: iti ima ti nadangkes, O Apo .
: Ilisinak kadagiti naranggas a tattao
: nga agpanggep iti pannakadadaelko.
5: Nangipakat dagiti natangsit
: iti pakaipalab-ogak.
: Nangibatengda iti naiket a tali,
: ket iti dana, nangikabilda iti paggugubatan.
6: Kunak ken ni Yahweh,
: Sika ti Diosko.
: Ipangagmo kadi, O Apo ,
: ti panagdawatko iti tulong.
7: O Apok a Kangatoan,
: sika a nabileg a Mannubbotko,
: sinalaknibannak tapno diak maan-ano.
8: O Apo , dimo patgan
: ti kalikagum dagiti managdakdakes.
: Dimo pagballigien
: dagiti dakes a panggepda.
9: Dimo pagballigien dagiti kabusorko;
: idissuormo met laeng kadakuada
: dagiti pammutbutengda kaniak.
10: Agtinnag koma kadakuada
: dagiti umap-apuy a beggang.
: Maitappuakda koma iti abut
: ket dida makaruaren.
11: Saan koma nga agballigi
: dagiti mamadpadakes.
: Ti kinadakes dagus koma a tiliwenna
: ti naranggas a tao ket dadaelenna.
12: Ammok, O Apo ,
: nga ikaluyam dagiti mairurumen,
: ket ikalintegam dagiti napanglaw.
13: Kinapudnona, idaydayawdakanto dagiti nalinteg;
: agtaengdanto iti imatangmo.