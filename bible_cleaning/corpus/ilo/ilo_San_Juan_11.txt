1: Nagsakit ti maysa a lalaki nga agnagan iti Lazaro. Agnaed ni Lazaro iti maysa nga ili a managan Betania a pagnanaedan met da Maria ken Marta. Kakabsat ni Lazaro ida.
2: Daytoy Maria a kabsat ti masakit ti nangibukbok idi iti bangbanglo kadagiti saka ti Apo sana pinunasan iti buokna.
3: Nangibaon ngarud dagiti agkabsat iti mangipakaammo ken ni Jesus. Apo, pinaibagada, masakit ti patpatgem a gayyem.
4: Idi mangngeg ni Jesus daytoy, kinunana, Saan nga ipatay ni Lazaro ti sakitna. Maaramid daytoy tapno maidaydayaw ti Dios, ket isunto met ti pakaidayawan ti Anak ti Dios.
5: Ay-ayaten ni Jesus dagiti agkakabsat a Marta, Maria ken Lazaro.
6: Nupay nadamagna a masakit ni Lazaro, nagyan pay laeng iti dua nga aldaw iti lugar a yanna.
7: Kalpasanna, kinuna ni Jesus kadagiti adalanna, Agsublitayo idiay Judea.
8: Maestro, insungbat dagiti adalan, nabiit pay laeng a kayatdaka a batoen dagiti tattao sadiay. Apay nga inka manen sadiay?
9: Saan aya nga adda sangapulo ket dua nga oras iti agmalem? kinuna ni Jesus. Saan a maitibkol ti tao no magna iti aldaw, ta makitana ti silaw ti lubong.
10: Ngem maitibkol no magna iti rabii, ta awan ti lawag kenkuana.
11: Kalpasan ti panangibaga ni Jesus iti daytoy, insarunona a kinuna, Matmaturog ni gayyemtayo a Lazaro, ngem innak riingen.
12: Apo, insungbat dagiti adalan, no matmaturog laeng, umimbagto.
13: Kayat a sawen ni Jesus a natayen ni Lazaro ngem impagarupda a nagsao maipapan iti gagangay a pannaturog.
14: Iti kasta, inlawlawag ni Jesus kadakuada, Natayen ni Lazaro.
15: Ngem gapu kadakayo, maragsakanak ta awanak iti ayanna, tapno mamatikayo. Ala, intayon iti yanna.
16: Kinuna ni Tomas a managan Singin kadagiti kaduana nga adalan, Intayo met tapno mairamantayo ken ni Maestro a matay!
17: Idi sumangpet ni Jesus, nadamagna nga uppat nga aldawen a naitanem ni Lazaro.
18: Agtallo a kilometro ti kaadayo ti Betania manipud Jerusalem,
19: ket adu a taga-Judea ti napan nangliwliwa kada Marta ken Maria gapu iti ipapatay ti kabsatda a lalaki.
20: Idi nadamag ni Marta a sumungsungad ni Jesus, rimmuar a nangsabat kenkuana. Ngem nagbati ni Maria iti uneg ti balay.
21: Kinuna ni Marta ken Jesus, Apo, no addaka koma ditoy idi, saan a natay ni kabsatko!
22: Nupay kasta, ammok nga uray ita, ited ti Dios ti aniaman a dawatem kenkuana.
23: Mapagungarto ni kabsatmo, kinuna ni Jesus.
24: Ammok a mapagungarto inton maudi nga aldaw, insungbat ni Marta.
25: Siak ti panagungar ken ti biag, kinuna ni Jesus. Ti siasinoman a mamati kaniak, uray no matay, agbiagto pay.
26: Ket ti siasinoman nga agbiag ken mamati kaniak, pulos a dinto matay. Patiem daytoy?
27: Wen, Apo, insungbatna. Patiek a sika ti Cristo, ti Anak ti Dios nga umay ditoy lubong.
28: Apaman a naisao ni Marta daytoy, nagsubli ket inayabanna a sililimed ni Maria a kabsatna. Adda ni Maestro, kinunana, ket paayabannaka.
29: Idi mangngeg ni Maria daytoy, rimmuar a dagus a mangsabat ken Jesus.
30: Saan pay a nakadanon ni Jesus iti barrio, ta adda pay laeng iti disso a nangsabatan kenkuana ni Marta.
31: Simmurot dagiti tattao nga adda iti balay a mangliwliwa ken ni Maria idi timmakder ken nagdardaras a rimmuar. Impagarupda a mapan agsangit ni Maria iti ayan ti tanem.
32: Apaman a nakadanon ni Maria iti ayan ni Jesus, nagparintumeng iti sakaananna ket kinunana, Apo, no addaka koma ditoy idi, saan a natay ni kabsatko!
33: Nakita ni Jesus nga agsangsangit ni Maria ken dagiti tattao a kimmuyog kenkuana. Natignay ti pusona ket kasta unay ti ladingitna.
34: Sadino ti nangitanemanyo kenkuana? sinaludsod ni Jesus.
: Umaymo kitaen, Apo, insungbatda.
35: Nagsangit ni Jesus.
36: Iti kasta, kinuna dagiti Judio, Kitaenyo ti napalalo a panangipategna kenkuana!
37: Ngem kinuna dagiti dadduma kadakuada, Saan aya nga isu ti nangted iti panagkita iti daydi lalaki a bulsek? Nabalinanna koma met nga inlisi ni Lazaro iti patay.
38: Kasta unay manen ti ladingit ni Jesus idi umasideg iti tanem a rukib a naserraan iti bato.
39: Ikkatenyo ti bato, imbilinna.
: Kinuna ni Marta a kabsat ti natay, Apo, nabuyoken, ta uppat nga aldawnan a naitanem!
40: Diak kadi imbaga kenka a no mamatika, makitamto ti dayag ti Dios? kinuna ni Jesus.
41: Inikkatda ti bato. Timmangad ni Jesus ket kinunana, Ama, agyamanak ta impangagnak.
42: Ammok nga ipangagnak a kanayon, ngem kunak daytoy gapu kadagitoy a tattao tapno patienda nga imbaonnak.
43: Kalpasan ti panangisaona iti daytoy, impukkawna, Lazaro, rummuarka!
44: Rimmuar ni Lazaro. Naputipotan iti lupot dagiti ima ken sakana ken naabungotan ti rupana iti panio.
: Warwarenyo dagiti patapatna, kinuna ni Jesus, ket palubosanyo.
45: Adu kadagiti tattao a simmarungkar ken Maria ti nakaimatang iti inaramid ni Jesus, ket namatida kenkuana.
46: Ngem sumagmamano kadakuada ti napan kadagiti Fariseo ket impadamagda ti inaramid ni Jesus.
47: Iti kasta, nakitaripnong dagiti Fariseo ken panguloen a papadi kadagiti kamkameng ti Sanhedrin. Ania ti aramidentayo? kinunada. Adu ti nakaskasdaaw nga ar-aramiden daytoy a tao!
48: No baybay-antayo, mamatinto dagiti amin a tattao kenkuana, ket umayto dagiti agtuturay a taga-Roma a mangdadael iti Templo ken iti entero a nasiontayo!
49: Ngem nagsao ti maysa kadakuada nga agnagan Caifas, ti Kangatoan a Padi iti dayta a tawen. Awan ammoyo, kinunana.
50: Saanyo aya a maawatan a nasaysayaat no matay ti maysa a tao, ngem ti madadael ti entero a nasion?
51: Saanna a sinao daytoy a naknakemna, ngem agsipud ta isu ti Kangatoan a Padi iti dayta a tawen, impadtona ti ipapatay ni Jesus a maipaay kadagiti Judio
52: ket saan laeng a gapu kadakuada no di ket tapno pagkaykaysaenna amin dagiti naiwaraswaras nga annak ti Dios.
53: Manipud iti dayta nga aldaw, nagtutulagan dagiti agtuturay a Judio a papatayenda ni Jesus.
54: Isut' gapuna a saanen a nagnagna a silalatak ni Jesus idiay Judea, ngem pimmanaw sadiay ket napan iti asideg ti let-ang, iti ili a managan Efraim. Nagyan sadiay agraman dagiti adalan.
55: Asideg idin ti Fiesta ti Paskua ket adu a tattao a naggapu kadagiti barbarrio ti simmang-at idiay Jerusalem tapno aramidenda ti seremonia ti pannakadalus sakbay ti fiesta.
56: Sinapsapulda ni Jesus ket idi naguurnongda idiay Templo, nagsisinnaludsodda, Ania ti makunayo? Umay ngata makifiesta?
57: Imbilin dagiti panguloen a papadi ken dagiti Fariseo a no adda makaammo iti ayan ni Jesus, ipakaammona koma kadakuada tapno patiliwda.