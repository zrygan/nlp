1: Kinuna ti Dios, Anak ti tao, mangalaka iti ladrilio, ket ikabilmo iti sangom samo uged-ugedan a mangiladawan iti siudad ti Jerusalem.
2: Iladawam ti pannakalakub ti siudad. Mangugedka iti sinan-sarikedked, sinan-torre a pagwanawanan, sinan-kampo ken kadagiti sinanmaso a pagrakrak iti lawlawna.
3: Mangalaka iti landok a pariok, ket ikabilmo a kas bakud a nagbaetan ti lugar nga ayanmo ken ti siudad. Sangoem ti siudad a kasla sika ti manglaklakub. Agpaayto daytoy a pagilasinan ti pagilian dagiti Israelita.
45: Agiddaka nga agsikig iti makannigidmo ket ipatayko kenka ti basol ti Israel. Iti las-ud ti 390 nga aldaw, agyankanto sadiay ket agsagabakanto gapu kadagiti basbasolda. Sinentensiaanka iti maysa nga aldaw iti tunggal tawen a panagpaut ti dusada.
6: Inton aggibus dagitoy nga aldaw, agballikidkanto iti makannawanmo, ket sagabaem ti basol ti Juda iti 40 nga aldawmaysa nga aldaw ti tunggal tawen ti dusada.
7: Dimo isina ti panagkitam iti pannakalakub ti Jerusalem. Layatam, ket agipadtoka iti maibusor iti siudad.
8: Parautanka tapno saanka a makapagballikid agingga a malpas ti pannakalakub ti siudad.
9: Ita, mangalaka iti trigo, sebada, utong, patani, miho ken espelta. Paglalaokem ida amin, ket agaramidka iti tinapay. Daytoyto ti kanem bayat ti 390 nga aldaw a panagiddam a nakasikig iti kannigid.
10: Walo nga onsa ti tinapay ti maipalubos a kanem iti tunggal aldaw, ket masapul a mayanay agingga iti sumuno nga aldaw.
11: Makedngan pay ti inumem. Dua a baso ti danum laeng iti inaldaw.
12: Mangpuorkanto iti namaga a takki ti tao ket usaremto ti beggangna a pangluto iti bibingka a sebada. Kanemto ti bibingka iti imatang dagiti tattao.
13: Kinuna ti Apo , Inton iwarawarak dagiti Israelita iti nadumaduma a pagilian, kastoyto ti wagas ti pannanganda iti taraon a saan a nadalus.
14: Ngem insungbatko, Saan, Apo Dios ! Diak pay tinulawan ti bagik. Manipud kinaubingko, diak pay nagsida iti karne ti animal a natay wenno pinatay ti narungsot nga animal. Diak pay nangan iti taraon a maibilang a narugit.
15: Iti kasta, kinuna ti Dios, Ala wen, palubosanka a mangusar iti takki ti baka a panglutom iti tinapaymo.
16: Kinunana pay, Anak ti tao, isardengkonto ti pannakaited ti taraon dagiti agnanaed idiay Jerusalem. Madanagan ken mariribukanto dagiti tattao sadiay bayat ti panangsukatda iti taraon ken inumenda.
17: Wen, maibusandanto iti kanen ken inumen. Mapukawdanto ti namnamada. Main-inutdanto a mapukaw gapu kadagiti basolda.