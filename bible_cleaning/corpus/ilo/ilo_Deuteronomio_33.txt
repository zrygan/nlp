1: Sakbay ti ipapatay ni Moises a tao ti Dios, binendisionanna dagiti Israelita. Kinunana,
2: Naggapu ti Apo idiay Bantay Sinai;
: timpuar a kasla init iti ngatoen ti Edom,
: ket rinanniaganna dagiti tattaona manipud Bantay Paran.
: Kinakuyogna ti umariwekwek nga angheles,
: adda gumilgil-ayab nga apuy iti makannawanna.
3: Ayaten ti Apo dagiti tattaona,
: ket salaknibanna dagiti kukuana.
: Agrukbabtayo ngarud iti sakaananna,
: ket tungpalentayo dagiti bilinna.
4: Tungpalentayo ti linteg nga inted ni Moises kadatayo,
: ti linteg a kapatgan a gameng ti nasiontayo.
5: Nagbalin ti Apo nga ari dagiti tattaona nga Israelita,
: idi naguummong dagiti tribu ken papanguloda.
6: Kinuna ni Moises maipapan iti tribu ni Ruben
: Saan koma a matay ni Ruben
: nupay bassit ti bilang dagiti tattaona.
7: Kinunana maipapan iti tribu ni Juda
: Ipangagmo, O Apo , ti ik-ikkisda nga agpatulong,
: ket itiponmo ida manen kadagiti dadduma a tribu.
: Sika koma ti makigubat no makigubatda,
: ket tulongam ida a mangsaranget kadagiti kabusorda.
8: Kinunana maipapan iti tribu ni Levi
: Ipakaammom, O Apo , ti pagayatam
: babaen iti panangaramatmo kadagiti Levita,
: babaen iti Urim ken Tummim.
: Isuda dagiti napudno a tattaom;
: sinuotmo ida idiay Massa,
: ket napaneknekam ti kinapudnoda
: iti kadandanuman idiay Meriba.
9: Impakitada ti ad-adda a panagtulnogda kenka,
: ngem kadagiti nagannak, kakabsat wenno annakda.
: Tinungpalda dagiti bilbilinmo,
: ket sinalimetmetanda ti katulaganyo.
10: Isurodanto dagiti tattaom nga agtulnog iti Lintegmo.
: Agidatagdanto kadagiti sakrifisio iti altarmo.
11: Tulongam a pumigsa ti tribuda, O Apo ;
: maragsakanka koma kadagiti aramidda.
: Parmekem dagiti amin a kabusorda;
: dimo ipalubos a bumangonda a makigubat manen.
12: Kinunana maipapan iti tribu ni Benjamin
: Daytoy ti tribu nga ay-ayaten ken salakniban ti Apo .
: Agmalmalem nga aywananna ida.
: Inaldaw nga agbiagda a sitatalged iti imatangna.
13: Kinunana maipapan iti tribu ni Jose
: Bendisionan koma ti Apo ti dagada iti tudo
: ken danum nga aggapu iti uneg ti daga.
14: Maparaburan koma ti dagada kadagiti bunga a napintas ti panagluomna;
: iti tunggal tiempo, mapabaknang koma kadagiti kasayaatan a bunga.
15: Mapno koma dagiti kadaanan a bambantay kadagiti agkakaimas a bungbunga.
16: Maaplagan koma ti dagada iti amin nga agkakaimbag a bambanag
: kas parabur ti kinaimbag ti Apo
: a nagsao manipud iti sumsumged a kayo.
: Agpaay koma dagitoy a bendision iti tribu ni Jose,
: ta isu ti napili a pangulo kadagiti kakabsatna.
17: Napigsa ni Jose a kas iti toro a baka;
: kas iti sara ti atap a baka ti sarana.
: Dagiti sarana isuda dagiti rinibu a tattao ni Manases,
: ken dagiti pinullo ribu a tattao ni Efraim.
: Isuda ti pangsangdona kadagiti nasion
: ket iduronna ida agingga iti ungto ti daga.
18: Kinunana maipapan kadagiti tribu da Zabulon ken Issacar
: Agragsakka, Zabulon,
: gapu kadagiti barkom a pagnegosio.
: Agragsakka, Issacar.
: Umadu koma ti kinabaknang iti balaymo.
19: Awisenda dagiti nasion iti bantayda,
: ket sadiay, idatagda dagiti maiparbeng a daton.
: Ta agtaud ti kinabaknangda iti taaw
: ken iti darat iti igid ti baybay.
20: Kinunana maipapan iti tribu ni Gad
: Madaydayaw ti Dios a nangpalawa iti sakup ni Gad.
: Agur-uray ni Gad a kas maysa a leon
: a mangrangrangkay iti matukmaanna.
21: Innalada ti kasayaatan a paset ti daga, nga agpaay kadakuada.
: Naited kadakuada ti bingay ti maysa a pangulo.
: Tinungpalda dagiti linteg ken bilin ti Apo ,
: idi naummong dagiti papangulo dagiti Israelita.
22: Kinunana maipapan iti tribu ni Dan
: Maysa nga urbon ni Dan
: a lumagto nga aggapu idiay Basan.
23: Kinunana maipapan iti tribu ni Neftali
: Adu ti bendision ni Neftali;
: adu ti parabur ti Apo kenkuana.
: Dumanon ti dagada agingga iti abagatan,
: manipud Dan-aw ti Galilea.
24: Kinunana maipapan iti tribu ni Aser
: Ad-adu ti bendision ni Aser
: ngem dagiti dadduma a tribu.
: Isu koma ti kaay-ayo dagiti kakabsatna.
: Nabaknang koma ti dagana kadagiti kayo ti olibo.
25: Masalakniban koma dagiti ilina
: kadagiti landok a ruangan;
: kanayon koma a natalged ti biagna.
26: Dakayo nga Israelita, awan ti Dios a kas iti Diosyo,
: sidadayag nga aglasat iti langit,
: lasatenna dagiti ulep nga umay tumulong kadakayo.
27: Ti Dios ti kanayon a nangsalsalaknib kadakayo,
: dagiti agnanayon a takkiagna ti mangtapaya kadakayo.
: Pinagtalawna dagiti kabusoryo iti isusungadyo,
: ket imbilinna a dadaelenyo ida a sangapada.
28: Iti kasta, natalna ti panagbiag
: dagiti kaputotan ni Jacob,
: ket natalgedda iti daga nga aglaplapusanan iti makan ken arak,
: daga a kanayon a malinlinnaawan.
29: Naggasatka ketdin, O Israel!
: Awan ti nasion a kas kenka
: nga insalakan ti Apo .
: Ti Apo a mismo ti kalasag ken kampilanmo;
: salakniban ken pagballigiennaka.
: Umayto dagiti kabusormo a dumawat iti kaasim,
: ket baddebaddekemto ida.