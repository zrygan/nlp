1: Saludsodek ngarud: Linaksid kadi ti Dios dagiti tattaona? Saan! Siak a mismo, Israelitaak. Nagtaudak iti kaputotan ni Abraham. Kamkamengak iti tribu ni Benjamin.
2: Saan a linaksid ti Dios dagiti tattao a pinilina manipud idi damo. Ammoyo ti paset ti Nasantoan a Surat a nakailanadan ti panagdawat ni Elias iti Dios a maibusor iti Israel.
3: Apo, kinunana, pinatayda dagiti profetam ket rinakrakda dagiti altarmo. Siak laengen ti nabati, ket kayatdak pay a patayen.
4: Ania ti insungbat ti Dios kenkuana? Kinunana, Nangibatiak iti pitoribu a tattaok a di nagrukbab ken ni Baal a didiosen.
5: Kasta met ita: adda natda a pinili ti Dios babaen iti paraburna.
6: Naibatay ti panagpilina iti paraburna, saan nga iti inaramidda. Ta no naibatay ti panagpili ti Dios iti inaramid dagiti tattao, saanen a maibilang a pudno a parabur.
7: Ania ngarud? Saan a nasarakan dagiti Israelita ti sapsapulenda. Ti bassit a grupo a pinili ti Dios ti nakasarak. Saan nga inkaskaso ti dadduma ti ayab ti Dios.
8: Kas kuna ti Nasantoan a Surat, Pinatangken ti Dios ti puso ken isipda. Agpapan ita, saanda a makakita wenno makangngeg.
9: Ket kuna ni David
: Matiliw ken masiloanda koma kadagiti fiestaanda;
: Matnagda koma, madusada koma!
10: Makullaapan koma dagiti matada tapno dida makakita;
: Ket pagkubboen koma ti Dios ida iti agnanayon.
11: Saludsodek ngarud: Idi naitibkol dagiti Judio, saanda kadin a bimmangon? Natnagda kadi iti pakadadaelanda? Saan! Gapu ta nagbasolda, immay ti pannakaisalakan kadagiti Hentil tapno apalan ida dagiti Judio.
12: Inyeg ti basol dagiti Judio ti nawadwad a bendision ditoy lubong, ket ti kinakurang ti pammatida inyegna ti nawadwad a bendision kadagiti Hentil. Dinto aya ad-adu pay ti bendision inton maibilang amin a Judio a tattao ti Dios?
13: Makisaoak ita kadakayo a Hentil. Yantangay ta apostolak kadagiti Hentil, pagpannakkelko ti trabahok
14: bareng no umapal dagiti kadaraak, ket iti kasta, addanto maisalakan kadakuada.
15: Idi nailaksidda, nagbalin ti sangkataoan a gayyem ti Dios. Anianto ngarud inton awaten ida ti Dios? Mayarigto iti panagungar kadagiti natay!
16: No maidaton iti Dios ti umuna a paset ti tinapay, maidaton met ti entero a tinapay. No dagiti ramut ti kayo ti maidaton iti Dios, maidaton met dagiti sanga.
17: Nasip-ak ti sumagmamano a sanga ti natartaripato nga olibo, ket naisulbong iti daytoy a kayo ti sanga ti balang nga olibo. Sika a Hentil, mayarigka iti dayta balang nga olibo, ket mairanudka ita iti natibker ken nabunga a biag dagiti Judio.
18: Dimo ngarud laisen dagiti nasip-ak a sanga. Apay nga agtangsitka? Maysaka laeng a sanga. Laglagipem a saan a sika ti mangtaraon iti ramut, no di ket sika ti taraonanna.
19: Ngem kunamto, Wen, ngem nasip-ak dagiti sanga tapno adda pakaisulbongak.
20: Pudno daytoy. Nasip-akda agsipud ta dida namati, ngem agtalinaedka iti lugarmo agsipud ta mamatika. Ngem dimo pagtangsit daytoy. Agbutengka koma ketdi.
21: No saan a kinailalaan ti Dios dagiti Judio a mayarig kadagiti sigud a sanga, kailalaannakanto ketdin?
22: Makitatayo ngarud ti kinamanangngaasi ken kinainget ti Dios. Nainget kadagiti natnag, ngem naasi kenka no la ket kankanayon nga agtalinaedka iti kinamanangngaasina. Ta no saan, uray sika, masip-akkanto met.
23: Ngem no mamati dagiti Judio, maisublidanto iti sigud a yanda, agsipud ta kabaelan ti Dios nga isubli ida.
24: Mayarigkayo a Hentil iti nasip-ak a sanga ti balang nga olibo, ket nupay maikontra iti nakaparsuaan, maisulbong iti nataraken a kayo ti olibo. Mayarig dagiti Judio iti daytoy natartaripato a kayo. Nalaklakanto ngarud ti panangisubli ti Dios kadagitoy a sanga iti kayo a nakasip-akanda.
25: Adda palimed, kakabsatko, a kayatko a maammoanyo tapno diyo ipagarup a masiribkayo. Daytoy ti palimed: Agpatingganto ti panagsukir dagiti Israelita, ngem santo la agpatingga inton makompleto ti bilang dagiti Hentil a mamati iti Dios.
26: Kalpasanna, maisalakanto ti amin nga Israel. Kas kuna ti Nasantoan a Surat
: Aggapunto ti Mangisalakan idiay Sion,
: pukawennanto ti amin a kinadakes iti kaputotan ni Jacob.
27: Daytoyto ti pakitulagak kadakuada,
: inton pakawanek dagiti basolda.
28: Agsipud ta saan nga awaten dagiti Judio ti Naimbag a Damag, kabusor ida ti Dios gapu kadakayo a Hentil. Ngem gapu iti pagayatan ti Dios, ipatpategna met la ida gapu iti karina kadagiti kapuonanda.
29: Ta saan a baliwan ti Dios ti panunotna maipapan iti pilien ken bendisionanna.
30: No maipapan kadakayo a Hentil, nagsukirkayo idi iti Dios. Ngem ita, inawatyon ti asi ti Dios agsipud ta nagsukir dagiti Judio.
31: Iti kasta, iti agdama, agsukir dagiti Judio tapno awatenda met ti kaasi a kas iti inawatyo.
32: Ta pinagbalin ti Dios dagiti amin a tattao a balud ti kinasukir tapno maipaayna ti kaasi kadakuada amin.
33: Anian a kinabaknang ti Dios! Anian a naguneg ti sirib ken ammona! Siasino ti makailawlawag kadagiti pangngeddengna? Siasino ti makasurot kadagiti dalanna?
34: Kas kuna ti Nasantoan a Surat
: Siasino ti makaammo iti panunot ti Apo?
: Siasino ti makabalin a mangbalakad kenkuana?
35: Siasino ti adda naipaayna kenkuana,
: Tapno masapul a masupapakan?
36: Ta isu ti namarsua kadagiti amin. Agbiagda amin babaen kenkuana ket agserbida kenkuana. Madaydayaw koma ti Dios iti agnanayon! Amen.