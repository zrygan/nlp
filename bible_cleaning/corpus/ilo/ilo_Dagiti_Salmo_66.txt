1: Dakay amin a tattao,
: agdaydayawkay iti Dios ket agdir-ikayo.
2: Ikantayo ti dayag ti naganna;
: idatonyo ti nagloriaan a pagdayaw kenkuana.
3: Kunayo iti Dios: Nakaskasdaaw dagiti aramidmo!
: Nabileg ti pannakabalinmo,
: agkurno a sibubuteng kenka dagiti kabusormo.
4: Agrukbab kenka dagiti amin nga adda iti daga,
: agkantada kadagiti pagdaydayaw kenka,
: agkantada kadagiti pagdaydayaw iti naganmo.
5: Umayyo kitaen dagiti inaramid ti Dios;
: nakaskasdaaw dagiti gapuananna iti imatang dagiti tattao.
6: Pinagbalinna ti taaw a namaga a daga
: a nagnaan dagidi kapuonanmi.
: Sadiay, nagrag-okam iti inaramidna.
7: Agturay nga agnanayon babaen iti pannakabalinna,
: ket dina isina dagiti matana kadagiti pagilian.
: Awan koma ti tumakder a bumusor kenkuana!
8: Dakay amin a pagilian, agdaydayawkay iti Diostayo;
: ti pannakaidaydayawna idir-iyo.
9: Inaywananna ti biagtayo,
: ket dina impalubos a matnagtayo.
10: O Dios, sinuotnakami;
: ginugorannakami kas iti pirak.
11: Impalubosmo a maipalab-ogkami;
: nadagsen ti impabaklaymo kadakami.
12: Binay-am dagiti kabusor a mangibaddek kadakami;
: apuy ken layus ti naglasatanmi,
: ngem impannakami iti awan pakaan-anoanmi.
13: Mangyegakto kadagiti mapuoran a daton iti balaymo,
: ket tungpalek dagiti karik kenka.
14: Wen, itedko ti imbagak idi nariribukak.
15: Mangidatonakto iti karnero a mapuoran iti altar.
: Mangidatagakto kadagiti toro a baka ken kalding,
: ket ngumatonto ti asuk iti tangatang.
16: Umaykay agdengngeg, dakay a managbuteng iti Dios,
: ta saritaek ti inaramidna kaniak.
17: Nagdawatak kenkuana a tulongannak;
: indaydayawko babaen kadagiti kantak.
18: No diak inkankano dagiti basolko,
: saannak koma nga impangag ti Apo.
19: Ngem saannak la a dinengngeg ti Dios;
: sinungbatanna pay ti kararagko.
20: Idaydayawko ti Dios,
: gapu ta ti kararagko inna impangag,
: ket dina imbabawi ti napudno nga ayatna kaniak.