1: Idi naagaw dagiti Filisteo ti Lakasa ti Tulag, binagkatda manipud Ebenezer sada impan iti siudadda nga Asdod.
2: Inserrekda iti templo ni Dagon a didiosenda ket insaadda iti abay ti estatua ni Dagon.
3: Iti sumuno nga agsapa, nakita dagiti umili a sipapakleb iti daga ti estatua ni Dagon. Natnag ngamin iti nagsaadanna ket nagdisso iti sango ti Lakasa ti Tulag ni Yahweh. Insublida iti yanna.
4: Ngem iti agsapa iti kabigatanna, nakitada manen ti estatua a sipapakleb iti sango ti Lakasa ti Tulag ni Yahweh. Naisina ti ulo ken dagiti imana, ket nawarawarada dagitoy iti pagserkan. Ti laeng bagina ti nabati.
5: Daytoy ti gapuna nga uray kadagitoy nga aldaw, saan a baddeken dagiti papadi ni Dagon ken dagiti agdaydayaw kenkuana ti pagserkan no dida ket layawen.
6: Nakaro ti panangdusa ni Yahweh kadagiti taga-Asdod. Nagbuteng dagiti tattao. Dinusana dagiti umili ken dagiti agnaed iti kabangibangna babaen iti panangparnuayna kadagiti letteg iti bagbagida.
7: Idi makitada ti mapaspasamak, kinunada, Dusdusaennatayo ti Dios ti Israel. Dusdusaenna pay ni Dagon a diostayo. Masapul a saanen nga agtalinaed ti Lakasa ti Tulag ditoy ayantayo.
8: Pinaayabanda ngarud dagiti amin a lima nga ari a Filisteo, ket idi sumangpetda, sinaludsodda kadakuada, Ania ti aramidentayo iti Lakasa ti Dios ti Israel?
: Ipanyo idiay Gat, insungbatda, isu nga impanda ti Lakasa iti dayta a siudad dagiti Filisteo.
9: Ngem kalpasan ti pannakaipanna sadiay, dinusa ni Yahweh dagiti tattao iti siudad, ket pinataudna ti dakkel a riribuk. Pinarnuayna iti adu a letteg iti bagbagi dagiti tattao, ubing ken nataengan.
10: Ngarud, impanda ti Lakasa ti Tulag idiay siudad ti Ekron. Idi maisangpet sadiay, inyikkis dagiti tattao, Inyegda ditoy ti Lakasa ti Tulag ti Dios ti Israel tapno patayennatay amin!
11: Ngarud, pinaayabanda manen dagiti lima nga ari a Filisteo ket kinunada, Ipanawyo ti Lakasa ti Tulag ti Israel. Isubliyo iti sigud a yanna, ta no saan, mataykam agraman dagiti familiami.
: Nagsaknap ti buteng iti entero a siudad gapu ta nakaro unay ti panangdusa ti Dios kadagiti tattao.
12: Uray dagiti saan a natay, nagtubo met dagiti letteg iti bagbagida ket immasug dagiti tattao kadagiti didiosenda.