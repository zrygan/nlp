1: Madaydayaw ti Apo !
: Nagasat ti tao nga agbuteng ken ni Yahweh,
: a maragsakan a mangtungpal kadagiti bilbilinna.
2: Nabilegto dagiti annakna iti daga;
: mabendisionanto dagiti kaputotanna.
3: Nasanikua ken nabaknang ti familiana,
: ket agnanayonto ti kinalintegna.
4: Uray iti sipnget, agraniag ti silaw kadagiti naimbag a tattao,
: kadagiti naparabur, naasi ken nalinteg.
5: Nagasat ti tao a naparabur iti panagpautangna;
: ken awan dakes a pakasarsaritaanna.
6: Awanto a pulos ti pakaan-anoanna,
: ket saanto a malipatan uray kaanoman.
7: Dinto agbuteng a makangngeg
: kadagiti dakes a damag.
: Natibker ti pammatina,
: ket agtalek ken ni Yahweh.
8: Saan nga agdanag wenno agbuteng,
: di agduadua a makitananto a maparmek ti kabusorna.
9: Mangted a sibubuslon kadagiti adda kasapulanna,
: saanto nga agpatingga ti panangngaasina;
: mannakabalin ken raraemento dagiti tattao.
10: Makita daytoy dagiti managdakdakes,
: ket makapungtotda.
: Agngarrietda ket pumanawda kalpasanna;
: mapukaw a mamimpinsan ti namnamada.