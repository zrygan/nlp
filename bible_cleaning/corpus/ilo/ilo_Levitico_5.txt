1: Masapul a maidatag ti daton gapu kadagitoy a basbasol
: No maayaban ti maysa iti pangukoman tapno saksianna ti maysa a pasamak a nakita wenno ammona ngem dina kayat ti agsao, masapul nga ikarona ti basolna.
2: No adda makasagid iti aniaman a maibilang a narugit, kas iti natay nga animal, maibilang a narugit ken makabasol apaman a mabigbigna ti inaramidna.
3: No adda makasagid iti aniaman a maibilang a narugit a nagtaud iti tao, uray ania, makabasol apaman a mabigbigna ti inaramidna.
4: No barengbareng ti panagsapata ti maysa a taoagaramid man iti dakes wenno naimbagmakabasol apaman a mabigbigna ti inaramidna.
5: No nakabasol ti maysa a tao, masapul nga ipudnona ti basolna,
6: ket kas multana mangidaton iti Apo iti kabaian a karnero wenno kalding. Ti padi ti mangidatag iti daton gapu iti basol dayta a tao.
7: No saan a kabaelan ti maysa a tao ti mangidaton iti karnero wenno kalding, mangidaton iti dua a kalapati wenno dua a sibong ti kalapati a kas multanamaysa ti daton gapu iti basol, ket ti maysa daton a mapuoran.
8: Idaton nga umuna ti padi ti daton gapu iti basol. Rungdoenna ti tengnged ti tumatayab ngem dina isinsina ti ulona.
9: Iwarisna ti dadduma a dara daytoy iti sikigan ti altar idinto nga ibuyatna ti natda iti puon ti altar. Daytoy ti daton a mangikkat iti basol.
10: Kalpasanna, idatagna ti maikadua a tumatayab a kas daton a mapuoran kas mayannurot kadagiti alagaden. Kastoy ti pannakaidatag ti daton gapu ti basol tapno mapakawan dayta a tao.
11: No saan a kabaelan ti maysa a tao ti mangidaton iti dua a kalapati wenno dua a sibong ti kalapati, mangidatag iti sangakilo nga arina a kas daton gapu iti basolna. Dina ikkan iti lana ti olibo wenno insenso, agsipud ta daytoy ti daton gapu iti basol.
12: Ipanna daytoy iti padi a mangala met iti sangarakem a mangipakita a naidatag amin iti Apo . Puoranna ti rinakemna iti altar a kas daton a mangikkat iti basol.
13: Kastoy ti pannakaidatag iti daton gapu iti basol tapno mapakawan dayta a tao. Kas ti daton a makan, kukua ti padi ti natda nga arina.
14: Inted ni Yahweh dagitoy nga alagaden ken ni Moises.
15: No adda agbasol a dina ammo gapu iti dina pannangted kadagiti pagbayad a nasagradoan iti Apo , mangidatag iti kalakian a karnero wenno kalding nga awan depektona, a datonna a pagsupapak iti Apo . Magatadan ti animal segun ti naituyang a pagtimbangan.
16: Masapul a bayadanna ti saanna a naited ket nayonanna pay iti apagkalima. Itedna iti padi a mangidatag iti animal a daton gapu iti basol tapno mapakawan dayta a tao.
17: No adda mangsalungasing iti aniaman a bilin ti Apo , uray dina ammo a kasta ti inaramidna, makabasol ket masapul nga agmulta.
18: Masapul a mangidaton iti kalakian a karnero wenno kalakian a kalding nga awan depektona. Magatadan ti animal segun ti naituyang a pagtimbangan. Ti padi ti mangidatag iti daton tapno mapakawan ti nagbasol.
19: Daytoy ti daton nga agpaay iti basol gapu ta nagbasol dayta a tao iti Apo .