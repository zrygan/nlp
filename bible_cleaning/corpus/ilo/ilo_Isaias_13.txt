1: Adtoy ti mensahe ti Dios maipapan iti Babilonia nga impakaammona ken ni Isaias nga anak ni Amoz.
2: Iti tapaw ti natikag a bantay, ibayogyo ti bandera a mangipakaammo iti gubat! Pukkawanyo dagiti mannakigubat ket ingatoyo dagiti imayo a pagilasinanda iti idadarupda kadagiti ruangan ti natangsit a siudad.
3: Inayaban ti Apo dagiti maingel ken matalek a soldadona a mangiwayat iti gubat a pangdusa kadagiti tattao a kapungtotna.
4: Denggenyo ti arimbangaw iti tapaw dagiti bantayti ariwawa ti nakaad-adu a tattao, ti ariwawa dagiti nasion ken pagarian nga aguummong! Pagsagsaganaen ni Yahweh dagiti armada dagiti soldadona a makigubat.
5: Aggapuda kadagiti adayo a pagilian, kadagiti pungto ti daga. Iti pungtot ti Apo , umayna dadaelen ti entero a daga.
6: Agdung-awkayo! Asidegen ti aldaw ti Apo , aldaw a panangidissuor ti Mannakabalin-amin iti pannakadadael!
7: Malpayto ti ima ti tunggal maysa ket mapukawto ti turedda.
8: Agkullayawdanto iti buteng ket agrigatdanto a kas iti agpasikal. Sibubutengdanto nga agkikinnita ket makitanto iti rupada ti pannakalapunosda iti bain.
9: Dumtengen ti aldaw ti Apo . Wen, dumtengen ti naranggas nga aldaw a panagbettak ti pungtotna. Pagbalinennanto a let-ang ti daga ket pukawennanto dagiti amin a managbasol.
10: Saanto nga agraniag dagiti bituen ken dadduma pay a grupo dagiti bituen iti tangatang. Nasipngetto ti init no sumingising ket dinto agsilnag ti bulan.
11: Kuna ti Apo , Dusaekto ti lubong gapu iti kinadakesna, kasta met dagiti managbasol gapu iti kinakilloda. Ipababakto dagiti natangsit ken naranggas.
12: Manmanonto a kas iti balitok dagiti makalasat.
13: Pagkintayegekto ti langit ket mayalisto ti daga iti ayanna iti dayta nga aldaw inton siak, ni Yahweh a Mannakabalin-amin, ipakitak ti pungtotko.
14: Agtatarayto dagiti ganggannaet nga agnanaed idiay Babilonia ket agsublida kadagiti ilida. Mawarawaradanto a kas kadagiti ugsa a kamkamaten dagiti aganup. Mayarigdanto kadagiti karnero nga awan ti pastorda.
15: Maduyokto agingga a matay ti siasinoman a matiliw.
16: Buybuyaendanto a marumrumek dagiti maladagada, masamsam dagiti sanikuada ken marames dagiti assawada, ngem awanto ti maaramidda.
17: Kuna ti Apo , Sugsogakto dagiti taga-Media a mangraut iti Babilonia. Saanda a pagan-ano ti pirak ket saanda a masulisog iti balitok.
18: Babaen kadagiti panada, papatayendanto dagiti agtutubo a lallaki. Awanto ti kaasianda a maladaga ket patayendanto amin nga ubbing.
19: Ti Babilonia ti kapintasan a pagarian. Isu ti pagtangtangsit dagiti tattaona. Ngem siak, ni Yahweh, dadaelekto ti Babilonia a kas iti inaramidko iti Sodoma ken Gomorra!
20: Awanton a pulos ti agnaed sadiay. Awanton ti Arabo a mangipatakder iti toldana wenno agpaspastor a mangipaarab iti arbanna sadiay.
21: Pagnaedanto dagiti animal ti let-ang ket sadiayto ti pagumokan dagiti kullaaw. Agnaedto sadiay dagiti abestrus ket agtaraytarayto dagiti atap a kalding kadagiti nadadael a patakder.
22: Agallangoganto dagiti pagwanawanan ken dagiti palasio iti taul ken taguob dagiti lobo ken aso ti bakir. Adtoyen ti naituding a tiempo ti Babilonia. Dandanin aggibus dagiti aldawna.