1: Kinuna ni Yahweh ken ni Moises, Ita, makitam ti aramidek iti ari. Pilitek a mangpalubos kadagiti tattaok. Kinapudnona, pilitek a pagtalawenna ida iti dagana.
2: Kinuna ti Dios ken ni Moises, Siak ni Yahweh.
3: Nagparangak a kas Dios a Mannakabalin-amin kada Abraham, Isaac ken Jacob, ngem diak impakaammo kadakuada ti nasantoan a naganko a Yahweh.
4: Nakitulagak pay kadakuada: Inkarik nga itedko kadakuada ti daga a Canaan a nagnaedanda a kas ganggannaet.
5: Ita, nangngegko ti asug dagiti Israelita a tagtagabuen dagiti Egipcio ket nalagipko ti pannakitulagko.
6: Ngarud, ibagam daytoy kadagiti Israelita, Siak ni Yahweh. Ispalenkayto ket wayawayaankayto iti pannakatagabuyo kadagiti Egipcio. Ipariknak kadakuada ti dagsen ti mannakabalin nga imak; nakabutbutengto ti panangdusak kadakuada ket isalakankayto.
7: Pagbalinenkayto a tattaok ket siakto ti Diosyo. Maammoanyonto a siak ni Yahweh a Diosyo inton wayawayaankayo iti pannakatagabuyo idiay Egipcio.
8: Ipankayto iti daga nga insapatak nga ited kada Abraham, Isaac ken Jacob. Itedkonto a kukuayo. Siak ni Yahweh.
9: Imbaga ni Moises daytoy kadagiti Israelita ngem dida patien ta napukawen ti namnamada gapu iti nakaro a pannakatagabuda.
10: Kinuna ni Yahweh ken ni Moises,
11: Inka ibaga iti ari ti Egipto a masapul nga ipalubosna a pumanaw dagiti Israelita iti dagana.
12: Ngem kinuna ni Moises ken ni Yahweh, Didakto pay ipangag dagiti Israelita, ipangagnakto ketdin ti ari? Saanak a nalaing nga agsao.
13: Imbilin ni Yahweh kada Moises ken Aaron nga ibagada kadagiti Israelita ken iti ari nga isuda a dua ti nabilin a mangiruar kadagiti Israelita idiay Egipto.
14: Uppat ti lallaki nga annak ni Ruben nga inauna nga anak ni Jacob: Hanoc, Pallu, Hezron ken Carmi. Isuda ti kapuonan dagiti familia a naipanagan kadakuada.
15: Innem ti annak ni Simeon: Jemuel, Jamin, Ohad, Jakin, Zohar ken Saul nga anak ti maysa a Cananea; isuda ti kapuonan dagiti sangkafamiliaan a naipanagan kadakuada.
16: Tallo ti annak ni Levi: Gerson, Cohat ken Merari. Isuda ti kapuonan dagiti familia a naipanagan kadakuada. Nagbiag ni Levi iti 137 a tawen.
17: Dua ti annak ni Gerson: Libni ken Simei ket adu ti kaputotanda.
18: Uppat ti annak ni Cohat: Amram, Izar, Hebron ken Uzziel. Nagbiag ni Cohat iti 133 a tawen.
19: Dua ti annak ni Merari: Mali ken Musi. Dagitoy ti familia ni Levi agraman dagiti kaputotanda.
20: Inasawa ni Amram ni Jocabed a kabsat ni amana. Inyanak ni Jocabed da Moises ken Aaron. Nagbiag ni Amram iti 137 a tawen.
21: Tallo ti annak ni Izar: Kora, Nefeg ken Zikri.
22: Tallo met ti annak ni Uzziel: Misael, Elisafan ken Sitri.
23: Inasawa ni Aaron ni Eliseba nga anak ni Aminadab ken kabsat ni Naason; inyanakna da Nadab, Abiu, Eleazar ken Itamar.
24: Tallo ti annak ni Kora: Asir, Elcana ken Abiasaf; isuda ti kapuonan dagiti benneg dagiti sangkafamiliaan ni Kora.
25: Inasawa ni Eleazar nga anak ni Aaron ti maysa kadagiti annak ni Futiel; inyanakna ni Finees. Dagitoy dagiti ulo ti familia ken dagiti kafamilia iti tribu ni Levi.
26: Da Aaron ken Moises ti nagkunaan ni Yahweh, Iruaryo dagiti tribu ti Israel iti Egipto.
27: Isuda ti nangibaga iti ari ti Egipto a wayawayaanna dagiti Israelita.
28: Idi nagsao ni Yahweh ken ni Moises idiay Egipto,
29: kinunana, Siak ni Yahweh. Ibagam iti ari ti Egipto dagiti amin nga ibagak kenka.
30: Ngem insungbat ni Moises ken ni Yahweh, Ammoyo a diak nalaing nga agsao; kasano a denggennak ti ari?