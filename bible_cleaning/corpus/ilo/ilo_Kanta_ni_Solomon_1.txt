1: Ti kapintasan kadagiti kanta ni Solomon.
2: Pugpogennak iti ungngo dagiti bibigmo;
: naim-imas ngem arak ti ayatmo.
3: Nabanglo ti ayamuommo;
: no maibalikas ti naganmo kasla agaddiwara a bangbanglo.
: Awan ti babai a di agayat kenka.
4: Alaennak ta agtarayta;
: agbalinka nga arik, ket iserreknak iti kuartom.
: Addaka ditoy sidongko, agragsakta;
: ipennekta ti uminum, agpapasta iti ayatta.
: Diak nagbiddut iti panagayatko kenka!
5: Babbai iti Jerusalem, napugotak ngem napintasak;
: wen, nangisitak a kas kadagiti tolda ti let-ang ti Kedar,
: ngem napintasak kas kadagiti kurtina iti palasio ni Solomon.
6: Didak laisen gapu iti kolorko,
: ngamin, pinangisit ti init ti kudilko.
: Kinapungtotdak dagiti lallaki a kakabsatko,
: imbaondak iti kaubasan ket sadiayak a nagtrabaho,
: isu a nabaybay-ak ti bagik, diak naasikaso.
7: Ibagam kaniak, biagko
: Sadino ti pangipaarabam iti arbanmo?
: Sadino ti paginanaanda iti agmatuon nga init?
: Apay a kaslaak agalla-alla nga agsapsapul kenka
: kadagiti arban dagiti dadduma nga agpaspastor?
8: Dimo ammo ti lugar, kapintasan a babai?
: Inka suroten ti tugot ti arban,
: ket isapulam dagiti kaldingmo iti pagarabanda
: iti asideg dagiti tolda dagiti agpaspastor.
9: Ay-ayatek, kayawam dagiti lallaki
: a kas panangkayaw ti kabaian a kabalio
: kadagiti kalakian a kabalio a para-guyod
: kadagiti luglugan ti Faraon.
10: Napintas dagiti pingpingmo
: a naarkosan kadagiti alahas.
: Agbitin iti tengngedmo ti balitok a kuentas.
11: Yaramidandaka iti alahas a balitok
: a mapattopattokan iti pirak.
12: Bayat ti panagid-idda ti arik iti sofa,
: agaddiwara ti ayamuom ti bangbanglok.
13: Agat-mirra ti kaayan-ayatko
: nga agsadsadag iti barukongko.
14: Mayarig ti kaayan-ayatko kadagiti balang a sabong
: nga agukrad iti kaubasan idiay Engedi.
15: Nagpintaska ketdin, biagko;
: anian a nagrimat dagiti matam gapu iti ayat!
16: Nagtaerka ketdin, sika a kapatgan;
: makaay-ayoka unay.
: Agpaay nga iddata ti nalasbang a karuotan;
17: sedro ti aoanan ti balayta,
: ket aruo ti bobedana.