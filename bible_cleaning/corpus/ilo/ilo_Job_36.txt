12: Aganuska pay bassit a dumngeg
: ta adda pay ibagak kenka a paibaga ti Dios.
3: Adu ti ammok, ket usarek
: a mangipakita a nalinteg ti Dios a namarsua kaniak.
4: Awan ti ulbod nga ibagbagak;
: pudno a masirib daytoy makisasao kenka.
5: Mannakabalin ti Dios! Awan ti laisenna;
: awan ti banag a dina maawatan.
6: Dina pagpauten ti biag dagiti managbasol,
: ket ipaayna ti hustisia kadagiti napanglaw.
7: Salaknibanna dagiti nalinteg;
: pagturayenna ida a kas kadagiti ari,
: ket bay-anna a madaydayawda iti agnanayon.
8: Ngem no mabalud ti maysa a tao
: ket agsagaba gapu iti inaramidna,
9: ipakaammo ti Dios no ania dagiti labsingna
: ken ti kinapalangguadna.
10: Ballaaganna ida, inna ida palagipan;
: ibilinna a panawanda ti dakes a dalan.
11: No agtulnogda iti Dios ket agserbida kenkuana,
: naragsak ken narang-ay ti panagbiagda.
12: Ngem no dida ikankano ti Dios,
: mataydanto iti kampilan,
: ket pumusayda nga awan ti ammoda.
13: Agtalinaed latta ti pungtot dagiti awan Diosna,
: dida agdawat iti tulong uray no madusada.
14: Uray no agkabannuagda pay laeng, matayda;
: napnoan iti bain nga aggibus ti biagda.
15: Ngem isuro ti Dios dagiti tattao babaen iti panagsagaba,
: ket aramatenna ti rigat a panglukat kadagiti matada.
16: Inaonnaka ti Dios iti pakarigatam,
: ket intedna ti natalged a panagbiagmo;
: naglaplapusanan iti makan ti lamisaanmo.
17: Ngem sika, madusdusaka a kas iti kaikariam.
18: Agannadka tapno dika maallilaw iti pasuksok;
: agannadka amangan no yaw-awannaka ti kinabaknang.
19: Awan imbag nga ited ti panagpaarayatmo;
: dinaka matulonganen ti amin a pigsam.
20: Dimo tarigagayan a dumteng ti rabii,
: ti tiempo a maisina dagiti tattao iti lugarda.
21: Kitaem ta dika agaramid iti saan a nasayaat;
: nagsagabaka tapno agbalinka a naimbag.
22: Laglagipem ti dakkel a pannakabalin ti Dios;
: isu ti katan-okan kadagiti amin a maestro.
23: Awan ti makaibaga kenkuana iti aramidenna
: wenno mangpabasol a dakes ti inaramidna.
24: Kanayon a maidaydayaw
: gapu iti aramidna;
: masapul met ngarud nga idaydayawmo.
25: Nakita ti amin a tao dagiti gapuananna,
: ngem ditay maawatan dagiti aramidna.
26: Saan a naan-anay nga ammotayo ti kinatan-okna;
: saantay met a mabilang ti kaadu ti tawenna.
27: Ti Dios ti mangala iti danum ditoy daga,
: ket pagbalinenna a tudo
28: a maibukbok para iti sangkataoan.
29: Awan ti makaammo no kasano nga aggunay dagiti ulep
: wenno agbettak ti gurruod
: sadi langit a balay ti Dios.
30: Pagkimatenna ti entero a langit,
: ngem nasipnget latta ti lansad ti baybay.
31: Kastoy ti panangpakanna kadagiti tattao
: ken pannangtedna iti nawadwad a taraonda.
32: Gammatanna ti kimat ket bilinenna
: a sal-itenna ti kayatna a puntaan.
33: Ipakaammo ti gurruod ti umay a bagio;
: ipakdaar met dagiti arban ti isusungadna.