1: Asika pay, Ariel, ti siudad a nagkampoan ni David! Maysa wenno dua pay a tawen a pannakangilin dagiti fiesta ken ramrambak.
2: Kalpasanna, idissuorko iti siudad a maaw-awagan iti altar ti Dios. Addanto sangsangit ken dungdung-aw ket agbalinto ti mismo a siudad a kas altar a pagpuoran kadagiti sakrifisio!
3: Rautenkanto ket agaramidak iti panglakub iti lawlawmo.
4: Mayarigkanto iti al-alia a marigatan nga agsao manipud iti uneg ti daga. Kaslanto maap-apput ti ngiwatmo nga agsao manipud iti tapok.
5: Maitayabto a kasla tapok dagiti amin a ganggannaet a mangraut kenka. Mayanginto a kasla arutang dagiti nakabutbuteng nga armadada. Kellaat ken diyonto mapakpakadaan
6: nga ispalenkayo. Aramatekto dagiti nadawel nga allawig ken ginggined. Mangyegakto iti napipigsa nga angin ken gumilgil-ayab nga apuy.
7: Ket agpukawto a kasla tagtagainep dagiti amin nga armada dagiti pagilian a mangraut iti Ariel, agraman dagiti amin nga armas ken alikamenda a pakigubat. Wen, agpukawdanto a kas iti arapaap iti rabii.
8: Mayarigdanto amin iti mabisin a tao nga agtagtagainep a mangmangan ngem agriing met a mabisin. Kaslanto iti tao a matmatay iti waw nga agtagtagainep nga umin-inum ngem agriing a namaga ti karabukobna. Wen, kastoyto ti mapasamak kadagiti pagilian a nagtitipon a mangraut iti Bantay Sion.
9: Ala, itultuloyyo latta ti kinamaagyo! Ala, itultuloyyo ti panagimbubulsekyo! Agbartekkayo uray awan ti nainumyo nga arak! Agbasingbasingkayo uray pulos nga awan ti arak a natilmonyo!
10: Pinagyepyepnakayo ti Apo tapno umay ti nargaan a turogyo. Dagiti koma profeta ti pannakamata dagiti tattao ngem kinullaapan ti Apo dagiti matada.
11: Mailemmengto kadakayo ti kaipapanan dagiti amin a parmata; kaslanto iti nailanad iti naserraan a pagbasaan. No ipanmo iti tao a makaammo nga agbasa ket dawatem nga ibasana kenka, kunananto a dina mabasa ta naserraan.
12: No itedmo iti tao a dina ammo ti agbasa ket dawatem a basaenna, kunananto a dina ammo ti agbasa.
13: Kinuna ti Apo, Ibagbaga dagitoy a tattao nga agdaydayawda kaniak ngem barengbareng ti saoda ket adayo ti pusoda kaniak. Awan mamaay ti panagdaydayawda, ta alagaden ken linteg laeng ti tao ti inkabesada.
14: Ngarud, makigtotdanto inton agsasaruno a yegko ti saan a mapakpakadaan a didigra. Agbanagto a maag dagiti masirib ket awanto ti imbag nga ipaay kadakuada ti kinasikapda.
15: Asi pay dagiti mangilemmeng kadagiti panggepda iti Apo ! Ibanagda dagiti panggepda iti nalimed ket ipagarupda nga awan ti makakita kadakuada wenno makaammo iti ar-aramidenda.
16: Ballikugenda dagiti amin a banag. Ania ti nasnasken, ti agdamdamili wenno ti damili? Mabalin kadi a sawen ti inaramid ti maysa a tao iti nangaramid kenkuana, Saannak nga inaramid? Wenno kunana kenkuana, Dimo ammo ti ar-aramidem?
17: Kas iti pagsasao, Iti saan a mabayag, agbalinto a talon ti nasamek a kabakiran, ket ti talon agbalin manen a kabakiran.
18: Inton dumteng dayta nga aldaw, mangngegto ti tuleng ti maibasa kenkuana a libro ket makakitanton a nalawag dagiti bulsek a nagbibiag iti sipnget.
19: Masarakanto manen dagiti napanglaw ken napakumbaba a tattao ti ragsak nga ited ti Nasantoan a Dios ti Israel.
20: Isunton ti kanibusanan dagiti mangparparigat kadagiti padada a tao ken mangipakita iti gurada iti Dios. Mapukawto aminen a managbasol.
21: Dadaelento ti Dios dagiti mamadpadakes, dagiti manglapped iti pannakadusa dagiti managdakdakes ken dagiti agsaksaksi iti ulbod tapno saan a matuntonan ti naimbag a tao ti kalinteganna.
22: Ita ngarud, kastoy ti kuna ti Apo a Dios ti Israel a nangispal ken ni Abraham iti riribuk, Dakayo a tattaok, awanton ti rumbeng a pagbainan wenno pagbutenganyo.
23: Inton makitayo dagiti annak nga iparaburko kadakayo, bigbigenyonto a siak ti Nasantoan a Dios ti Israel. Padayawan ken raemendakto.
24: Makaawatto dagiti maag ket agragsakto a paisuro dagiti kanayon nga agtantanabutob.