1: Kinuna ni Yahweh kaniak, Mangalaka iti dakkel a pagsuratan ket isuratmo iti dadakkel a letra Maher-salal-has-baz.
2: Mangalaka iti dua a mapagtalkan a lallaki nga agserbi a saksi, ni Urias a padi ken ni Zacarias nga anak ni Jeberekias.
3: Iti saan a nabayag kalpasanna, nagsikog ti asawak. Idi maipasngay ti lalaki nga anakmi, imbaga kaniak ni Yahweh a ti naganna ket Maher-salal-has-baz.
4: Sakbay a mabalikas ti ubing ti Ina ken Ama, italawto ti ari ti Asiria ti amin a sanikua ti Damasco ken ti amin a sinamsam ti Samaria.
5: Nagsao manen kaniak ti Apo .
6: Kinunana, Gapu ta linaksid dagitoy a tattao ti nalinak a danum ti Waig Siloa ken agtigergerda iti sango ni Ari Rezin ken Ari Peka,
7: siak nga Apo, yegkonto ti emperador ti Asiria ken dagiti amin a soldadona a mangraut iti Juda. Dumarupdanto a kas iti danum nga aggapu iti Karayan Eufrates no dumakkel ti karayan a manglapunos iti amin a teppangna.
8: Layusendanto ti Juda; ngumatodanto a kasla danum agingga iti abaga ket malapunos ti amin.
: Immanuel! Siuukrad dagiti payakna a mangsalaknib iti daga.
9: Sibubutengkayo nga aguummong, dakayo a nasion! Dumngegkayo, dakayo nga adda iti adayo a daga. Uray no agsaganakayo a makigubat, agbutengkayto! Wen, agsaganakayo ngem agbutengkayo!
10: Agplanokayo ngem dinto agballigi dagiti panggepyo. Agsaokayo iti kaykayatyo! Ngem awanto ti serserbina ta adda kadakami ti Dios.
11: Babaen iti dakkel a pannakabalin ni Yahweh, pinakdaarannak a saanak a magna iti dalan a pagpagnaan dagiti tattao. Kinunana,
12: Saanka a makiraman kadagiti dakes a panggep dagiti tattao ket saanka met nga agbuteng kadagiti banag a kabutengda.
13: Laglagipem a siak, ni Yahweh a Mannakabalin-amin, nasantoanak; siak ti masapul a kabutengmo.
14: Gapu iti kinasantok a mangabbukay iti panagdaydayaw, mayarigak iti bato a pakaitibkolan dagiti tattao; kaslaak la palab-og a pakaitinnagan dagiti tattao kadagiti pagarian ti Juda ken Israel ken dagiti agnaed iti Jerusalem.
15: Adunto ti maitibkol ken matnag. Matnagdanto ket marumrumekda. Maipalab-ogdanto.
16: Dakayo nga adalak, salluadan ken taginayonenyo dagiti mensahe nga inted kaniak ti Apo .
17: Inlemmengan ti Apo dagiti tattaona ngem agtalekak kenkuana ket isu ti pangnamnamaak.
18: Adtoykami kadagiti annakko nga inted kaniak ti Apo a Mannakabalin-amin a naisaad ti tronona idiay Bantay Sion. Imbaonnakami a kas sibibiag a mensahe kadagiti Israelita.
19: Ibaganto dagiti tattao a makiumankayo kadagiti mammadles ken mammuyon nga agar-arasaas ken agtantanamitim. Addanto agkuna, Makiumankayo kadagiti mammadles ken mammuyon nga agar-arasaas ken agtantanamitim. Ngem saan kadi a ti Dios ti pakiumanan dagiti tattao? Rumbeng kadi a makiumanda kadagiti natay nga agpaay kadagiti sibibiag?
20: Kastoyto ti isungbatyo kadakuada, Ipangagyo ti isursuro kadakayo ti Apo ! Diyo ipangag dagiti makiuman kadagiti natay ta awan magunggonayo iti ibagada kadakayo.
21: Maupay ken mabisbisinanto dagiti tattao nga agalla-alla iti daga. Gapu iti bisin ken pungtotda, ilunoddanto ti arida ken ti Diosda. Uray tumangaddanto sadi langit
22: wenno mulenglenganda ti daga, awanto ti makitada no di pasig a rigat ken sipnget, ti nakabutbuteng a sipnget a pakaituronganda.