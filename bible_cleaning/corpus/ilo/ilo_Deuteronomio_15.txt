1: Intuloy ni Moises, Tunggal agtapos ti maikapito a tawen, mapakawan ti amin nga utang.
2: Kastoy ti aramidenyo. Ti amin a nagpautang iti kuarta iti padana nga Israelita masapul a pakawanenna dayta nga utang; dina singirenen gapu ta ti Apo a mismo ti nangipakaammo iti pannakapakawan ti utang.
3: Mabalinyo a piliten nga agbayad ti ganggannaet ngem diyo singiren ti utang ti padayo nga Israelita.
4: Bendisionannakayto ti Apo a Diosyo iti daga nga itedna kadakayo. Awanto ti napanglaw kadagiti kailianyo,
5: no la ket agtulnogkayo kenkuana ket ikagumaanyo a tungpalen ti amin nga ibilinko kadakayo ita nga aldaw.
6: Parang-ayennakayto ti Apo a kas inkarina. Adunto a pagilian ti umutang kadakayo ngem saankayto nga umutang kadakuada. Iturayanyonto ti adu a nasion ngem awanto ti nasion a mangituray kadakayo.
7: No adda napanglaw nga Israelita nga agnaed iti uray ania nga ili iti daga nga ited kadakayo ti Apo a Diosyo, diyo ipaidam ti tulongyo kenkuana.
8: Siaayatkayo ketdi a tumulong kenkuana ket ipabulodyo ti aniaman nga umdas a kasapulanna.
9: Diyo pampanunoten nga asidegen ti tawen a naituding a pannakapakawan ti utang. Diyo ipalubos a sumrek ti kasta a kinadakes iti uloyo. No diyo kayat a pautangan, umasugto iti Apo iti maibusor kadakayo ket makabasolkayo.
10: Siraragsakkayo koma a mangted ket awan koma ti sakit ti nakemyo. Iti kasta, bendisionannakayto ti Apo iti amin nga aramidyo.
11: Addanto latta napanglaw ken marigrigat iti pagilianyo. Daytoy ti gapuna nga ibilinko kadakayo: ikkanyo a sibubuslon ti padayo nga Israelita iti tiempo a karigatna.
12: No adda padayo nga Israelita, lalaki man wenno babai, a mangilako iti bagina a kas tagabu, agserbinto kadakayo iti innem a tawen. Inton dumteng ti maika-7 a tawen, masapul a wayawayaanyo.
13: Ngem diyo pagawiden nga ima-ima.
14: Ikkanyo a sibubuslon iti aniaman nga imparabur ti Apo kadakayokarnero, trigo ken arak.
15: Laglagipenyo a natagabukayo met idi idiay Egipto ket winayawayaannakayo ti Apo a Diosyo; daytoy ti gapuna nga itedko kadakayo ita daytoy a bilin.
16: Nalabit a madi a pumanaw ti tagabuyo ta, kas kunana, ay-ayatennakayo a sangafamiliaan ket kontento iti panagyanna kadakayo.
17: Ipasanggiriyo iti baotek ti ruangan ti balayyo; tebbenganyo ket tagabuyonton iti tungpal biagna. Kasta met ti pamay-anyo iti babai a tagabu.
18: Saan koma a sakiten ti nakemyo a wayawayaanyo ti maysa a tagabu; nagserbi kadakayo iti innem a tawen ket kagudua laeng ti sueldona iti sueldo ti mangmangged. Aramidenyo daytoy ket bendisionannakayto ti Apo a Diosyo iti amin nga aramidyo.
19: Ikonsagraryo iti Apo a Diosyo ti amin nga inauna a kalakian a yanak ti baka ken ti karneroyo. Diyo pagtrabaho daytoy a baka wenno pukisan dagitoy a karnero.
20: Tunggal tawen, dakayo ken ti familiayo, masapul a sidaenyo dagitoy nga animal iti imatang ti Apo a Diosyo iti lugar a pagdaydayawan.
21: Ngem no adda pakapilawan dagiti animal, no pilay wenno bulsekda wenno adda sabali a nakaro a depektoda, saanyo nga idaton ida iti Apo a Diosyo.
22: Mabalinyo a sidaen dagiti kasta nga animal iti balayyo. Dakayo amin, nadalus man wenno narugitkayo iti imatang ti linteg, mabalinyo ti agsida kadakuada, kas iti panagsidayo iti ugsa wenno gasela.
23: Ngem diyo sidaen ti darada; ibellengyo iti daga a kas iti panangibellengyo iti danum.