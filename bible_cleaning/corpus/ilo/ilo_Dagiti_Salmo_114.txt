1: Idi rummuar dagiti Israelita idiay Egipto,
: idi pumanaw dagiti kaputotan ni Jacob
: iti dayta ganggannaet a daga,
2: nagbalin ti Juda a santuario ti Apo,
: nagbalin ti Israel a sanikuana.
3: Kimmita ti baybay ket timmaray;
: nagsardeng ti panagayus ti Karayan Jordan.
4: Nagkulagtit a kasla kalding dagiti bantay,
: limmagto a kasla karnero dagiti turod.
5: Ania ti napasamak, Baybay?
: Apay a timmarayka?
: Jordan, apay a nagsardengka nga agayus?
6: Bambantay, apay a nagkulagtitkayo a kasla kalding?
: Turturod, apay a limmagtokayo a kasla karnero?
7: Agkintayegka, daga, iti imatang ti Apo ;
: wen, iti imatang ti Dios ni Jacob.
8: Pinagbalinna a dan-aw dagiti kabatoan,
: ken pinagubbogna dagiti mulinaw a bato.