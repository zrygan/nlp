1: Nineve, madama a rarautendaka!
: Addan ti pannakabalin a mangrebbek kenka!
: Bantayam dagiti sarikedked!
: Guardiaam ti dalan!
: Agsaganaka a makigubat!
2: Isublin ni Yahweh ti dayag ti Israel,
: ti dayagna sakbay ti panangsamsam kenkuana dagiti kabusorna.
3: Siiiggem iti nalabaga a kalasag
: dagiti soldado a kabusor;
: siaarruatda iti nalabaga a pagan-anay.
: Agsagsaganada a dumarup!
: Gumilgil-ayab a kasla apuy
: dagiti luganda a pakigubat.
: Saan a makatalna dagiti kabalioda.
4: Napegges nga agtaray dagiti lugan kadagiti kalsada;
: agsubli-sublida a sipapardas kadagiti lugar a nalawa.
: Gumilgil-ayabda a kas iti sumsumged a silaw;
: sumiwet-siwetda a kas iti kimat.
5: Maayaban dagiti ofisiales;
: ipanguloanda dagiti soldadoda.
: Agdardaras dagiti rumaut a mapan iti bakud,
: ket ikabilda ti paglinged kadagiti pagrakrakda.
6: Aglukat dagiti ruangan iti igid ti karayan;
: mapno ti palasio iti buteng.
7: Maitalaw a kas balud ti reyna;
: agsangit ken aganug-og dagiti adipenna;
: dandanogenda dagiti barukongda,
: a mangipakita iti ladingitda.
8: Agtataray dagiti tattao ti Nineve,
: kas iti danum ti nasawang a tambak ti karayan.
: Agsardengkayo! Agsardengkayo! yik-ikkisda,
: ngem awan ti agsubli uray maysa.
9: Samsamenyo dagiti pirak ken balitok!
: Napno ti siudad kadagiti gameng.
10: Nadadaelen ti Nineve;
: naglangalang ken nabaybay-anen.
: Mapukawen ti namnama gapu iti buteng;
: agtigerger dagiti tumeng,
: mapukaw ti pigsa;
: bumsag dagiti tattao.
11: Sadinot' ayan ti siudad,
: a mayarig iti rukib dagiti leon,
: ti lugar a pakataraonan dagiti urbon a leon,
: ti papanan ti kalakian a leon ken ti urbonna,
: ket awan ti pakaan-anoanda?
12: Pinatay ti leon ti natiliwna,
: ket rinangrangkayna a taraon
: dagiti urbon ken asawana.
: Pinunnona ti rukibna
: kadagiti narangrangkay a karne.
13: Siak ti kabusormo, kuna ni Yahweh a Mannakabalin-amin. Padapuekto dagiti luganmo a pakigubat. Matayto dagiti soldadom iti gubat, ket pukawekto dagiti amin a sinamsammo. Agpatingganton ti pannakabalinmo ditoy lubong.