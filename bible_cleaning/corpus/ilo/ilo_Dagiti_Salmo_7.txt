1: O Apo a Diosko, kenka agkamangak;
: isalakannak kadagiti amin a kumamkamat kaniak,
2: amangan no kasda la leon a mangipanaw kaniak,
: ket iti lugar nga awan mangisalakan, lasanglasangendak.
34: O Apo a Diosko, no adda nakabasolak;
: no adda gayyemko a liniputak,
: wenno adda kabusor nga awan gapuna a rinanggasak,
: no adda inaramidko kadagitoy
5: kamatendak koma dagiti kabusorko ket tiliwendak,
: rangrangkayen ken papatayendak,
: ket panawandak iti daga a nakapasagak!
6: Tumakderka iti ungetmo, O Apo ,
: ket sarangtem ti pungtot dagiti kabusorko!
: Agriingka ket tulongannak, O Diosko,
: ket ipaaymo ti hustisia nga inkeddengmo.
7: Urnongem dagiti amin a tattao iti likmutmo,
: ket iturayam ida manipud ngato.
8: Sika ti mangukom iti sangkataoan.
: Yetnagmo kaniak, O Apo , ti pangngeddengmo,
: ta pagaammom nga awan basolko.
9: Pagsardengem ti kinadakes dagiti nakillo,
: ket dawatek a gunggonaam dagiti naimbag a tattao.
: Nalintegka, O Dios;
: usigem dagiti panunot ken tarigagaymi.
10: Ti Dios ti kalasagko;
: isalakanna dagiti agtulnog kenkuana.
11: Ti Dios nalinteg a hues,
: ukomenna nga ukomen dagiti managdakdakes.
12: No dida baliwan dagiti dalanda,
: asaen ti Dios ti kampilanna.
: Isaganana ti bai ti panana.
13: Alaenna dagiti natatadem nga igamna,
: ket ipaturongna ti sumsumged a panana.
14: Kitaem no kasano ti panagpanunot ti dakes a tao;
: planoenna ti riribuk, aramidenna ti kinaulbod.
15: Ngem ti palab-og nga inaramidna,
: isu met laeng ti pakatnaganna!
16: Madusa gapu met laeng iti kinadakesna;
: madangran gapu met laeng iti kinaranggasna.
17: Agyamanak iti Apo gapu iti kinalintegna,
: Agkantaak kadagiti pagdaydayaw iti Apo a Kangatoan.