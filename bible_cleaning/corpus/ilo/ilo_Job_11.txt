12: Awan kadi ti sumungbat kadagitoy a kinamaag?
: Mapalinteg kadi ti tao babaen iti adu a saona?
3: Job, ipagarupmo aya a didaka masungbatan?
: Manglalaiska, agulimekkami kadi lattan?
4: Kunam a pudno ti sasawem;
: ibagam a nadaluska iti imatang ti Dios.
5: No sungbatannaka la koma ti Dios,
6: ipakaammona kenka dagiti palimed ti kinasirib;
: adda dagiti di matukod nga ammoen ti tao.
: Nalag-an ti impatay ti Dios a pannusa kenka
: ngem iti rumbeng a dusam koma.
7: Marukodmo kadi ti kinangato ti Dios
: ken ti kadakkel ti pannakabalinna?
8: Nangatngato ngem ti langit;
: saanmo a magaw-at.
: Naun-uneg ngem ti lubong dagiti natay;
: saanmo a matukod.
9: Dakdakkel ti kinatan-ok ti Dios ngem ti daga,
: ket nalawlawa ngem ti baybay.
10: No tiliwennaka ti Dios ket isaklangnaka,
: siasino ti makalapped kenkuana?
11: Ammona no siasino dagiti awan serserbina a tattao;
: makitana amin ti dakes nga aramidda.
12: Agbalinto la a masirib dagiti nanengneng
: inton agbalin a naamo dagiti atap nga asno.
13: Palintegem ta pusom, Job,
: ket umawagka iti Dios!
14: Papanawem iti balaymo ti kinadakes ken kinakillo.
15: Iti kasta, mabalinmonto manen a sangoen ti lubong
: ket maaddanka iti talged ken tured.
16: Malipatamton ti amin a rigatmo
: kas layus a naglabas, saanen a malagip.
17: Nalawlawagto ti biagmo
: ngem ti init iti tengnga ti aldaw.
: Agraniagto a kas bannawag
: ti kasipngetan a kanito ti biagmo.
18: Agbiagkanto a natalged ken napnoan namnama;
: salaknibannakanto ti Dios,
: ket ikkannakanto iti inana.
19: Awanto ti kabusor a kabutengmo;
: Agpatulongto kenka ti adu a tattao.
20: Ngem inton makita dagiti managdakdakes ti likmutda,
: maawanandanto iti namnama.
: Awanto a pulos ti paglisianda,
: ket ti la namnamada isu ti yaay ti Patay.