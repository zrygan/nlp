1: Napan ngarud innala dagiti taga-Kiryat-Jearim ti Lakasa ti Tulag ni Yahweh, ket impanda iti balay ni Abinadab a nabangon iti turod. Inkonsagrarda ni Eleazar nga anakna tapno isu ti mangaywan iti Lakasa.
2: Nabayag a nagtalinaed ti Lakasa ti Tulag ni Yahweh iti siudad ti Jearim. Duapulo a tawen ti kaaddana sadiay. Kadagita a tiempo, immas-asug dagiti Israelita ken ni Yahweh.
3: Kinuna ni Samuel kadagiti Israelita, No naimpusoan ti panagsubliyo iti Apo , masapul nga iwaksiyo dagiti didiosenyo ket ibellengyo dagiti kinitikitan nga imahen ni diosa nga Astarte. Ikonsagraryo a naan-anay ti bagiyo iti Apo ket isu laeng ti pagdaydayawanyo tapno isalakannakayto iti bileg dagiti Filisteo.
4: Imbelleng ngarud dagiti Israelita dagiti estatua da Baal ken Astarot a didiosenda, ket ni laeng Yahweh ti nagdaydayawanda.
5: Kalpasanna, imbilin ni Samuel kadagiti Israelita nga aguummongda idiay Mizpa. Sadiay, ikararagankayto iti Apo , kinunana.
6: Naguummongda ngarud idiay Mizpa. Simmakdoda iti danum sada imbuyat iti imatang ni Yahweh, kas datonda kenkuana. Nagmalmalem a nagayunarda iti dayta nga aldaw. Nagbasolkami iti Apo , kinunada. Idiay Mizpa ti nagrisutan ni Samuel kadagiti parikut ti Israel.
7: Idi madamag dagiti Filisteo a naguummong dagiti Israelita idiay Mizpa, nagrubbuat dagiti lima nga ari a Filisteo ken dagiti buyotda tapno rautenda ida. Naammoan daytoy dagiti Israelita ket nagbutengda.
8: Kinunada ken ni Samuel: Dika agsardeng nga agkararag iti Apo a Diostayo tapno isalakannatayo kadagiti Filisteo.
9: Nangpatay ni Samuel iti kalakian nga urbon ti karnero ket sibubukel a pinuoranna a kas daton ken ni Yahweh. Nagkararag kenkuana a tulonganna koma ti Israel, ket impangag ni Yahweh ti kararagna.
10: Idi agidatdaton, simmangpet dagiti Filisteo a mangdarup kadakuada. Ngem pagammoan la ta manipud iti tangatang, nangparnuay ni Yahweh iti gurruod a namagbuteng kadagiti Filisteo ket nagtatarayda a pimmanaw.
11: Rimmuar dagiti Israelita idiay Mizpa. Sinunsonda dagiti Filisteo agingga idiay Bet-kar, ket pinapatayda ida iti dalan nga agturong sadiay.
12: Kalpasanna, nangala ni Samuel iti maysa a bato sana inkabil iti nagbaetan ti Mizpa ken Sen. Kinunana: Daytoy ti pakakitaan a tinulongannatayo ti Apo . Pinanagananna ti bato iti Ebenezer.
13: Naparmek ngarud dagiti Filisteo. Iti unos ti panagbiag ni Samuel, saan nga impalubos ni Yahweh a serkenda ti daga ti Israel.
14: Napasubli ti Israel ti amin a siudad nga innala dagiti Filisteo manipud Ekron agingga iti Gat, ket naalana ti amin a sakupna, ket nagkappia dagiti Israelita ken dagiti Amorreo.
15: Inturayan ni Samuel ti Israel bayat ti panagbiagna.
16: Tinawen a mapan idiay Betel, Gilgal ken Mizpa ket risutenna dagiti parikut dagiti tattao kadagita a disso.
17: Kalpasanna, agawid iti balayna idiay Rama a pagserbianna pay a kas ukom. Sadiay, nangbangon iti altar a maipaay ken ni Yahweh.