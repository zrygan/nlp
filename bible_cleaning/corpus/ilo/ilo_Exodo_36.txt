1: Da Bezalel ken Oholiab, agraman dagiti amin nga inikkan ti Apo iti sirib ken laing, isuda ti agaramid kadagiti amin a kasapulan iti pannakaibangon ti santuario. Masapul nga aramiden ti amin kas imbilin ti Apo .
2: Inayaban ni Moises da Bezalel, Oholiab ken amin nga inikkan ni Yahweh iti sirib ken laing agraman dagiti mayat a tumulong ket pinairugina kadakuada ti trabaho.
3: Inted ni Moises kadakuada dagiti insagut dagiti Israelita a maipaay iti pannakabangon ti santuario ngem intultuloy dagiti Israelita ti binigat a pannangtedda kadagiti sagutda.
4: Napan dagiti trabahador ken ni Moises,
5: ket imbagada kenkuana, Ad-adun ngem ti kasapulan ti yeg dagiti tattao a maipaay iti trabaho nga imbilin ti Apo a maaramid.
6: Ngarud, imbilin ni Moises iti entero a kampo a maisardengen ti panagited kadagiti sagut nga agpaay iti santuario. Isu nga awanen ti nagited iti sagut.
7: Nupay kasta, adu unayen ti naipan sadiay a pangleppas iti amin a trabaho.
8: Dagiti kalaingan a trabahador ti nangaramid iti Tolda ti Dios. Naaramid daytoy iti sangapulo a pessat a lupot iti tinali a nafino a linen ken naabel iti asul, ube ken nalabaga a de lana, ken nabordaan kadagiti ladawan dagiti kerubim.
9: Agpapada ti rukod ti tunggal pessat: 12 a metro ti kaatiddog ken dua a metro ti kaakaba.
10: Pinagsasaipda ti lima a pessat iti maysa a naig; kasta met ti inaramidda kadagiti lima a pessat.
11: Nangaramidda kadagiti pagyusokan iti lupot nga asul iti akinruar a pingir ti tunggal naig.
12: Saglilimapulo a pagyusokan ti naikapet iti tunggal naig.
13: Nangaramidda iti 50 a kawit a balitok a namagkamang kadagiti dua a naig, isu a sangsangkanayon ti Tolda ti Dios.
14: Kalpasanna, inaramidda ti abbong ti Tolda iti sangapulo ket maysa a pessat ti lupot a naabel iti dutdot ti kalding.
15: Agpapada ti rukod ti tunggal pessat: 13 a metro ti kaatiddog ken dua a metro ti kaakaba.
16: Pinagsasaipda ti lima kadagitoy iti maysa a naig; kasta met ti inaramidda kadagiti innem.
17: Saglilimapulo a pagyusokan ti inkapetda iti pingir ti maudi a pessat iti umuna a naig ken iti pingir ti sabali a naig.
18: Nangaramidda iti 50 a kawit a bronse a pangikamangda kadagiti dua a naig tapno agbalin a maysa nga abbong.
19: Nangaramidda pay iti dua nga abbong, maysa iti napalabbaga a lalat ti karnero ket ti maysa iti nafino a lalat a mayaplag iti rabawna.
20: Nangaramidda kadagiti bastidor ti Tolda manipud iti kayo nga akasia.
21: Sangapulo ket lima a kadapan ti kaatiddog ti tunggal bastidor ket 27 a pulgada ti kalawana.
22: Adda dua nga agpada a sunta ti tunggal bastidor tapno agkakamangda. Sinuntaanda ti amin a bastidor.
23: Nangaramidda iti 20 a bastidor para iti paset ti bangirna iti abagatan ti tolda,
24: ken ti 40 a pirak a pagbatayanda, dua a pagbatayan ti bastidor a mangtengngel iti dua a suntana.
25: Nangaramidda met iti duapulo a bastidor para iti bangirna iti amianan,
26: agraman ti 40 a pirak a pagbatayan, dua a pagbatayan ti tunggal bastidor.
27: Innem a bastidor ti inaramidda nga agpaay iti paset ti bangirna iti laud;
28: ken dua a bastidor nga agpaay kadagiti suli iti likudan ti Tolda.
29: Nagkamang dagitoy pasuli a bastidor iti baba agingga iti tuktok nga yan ti umuna a pagkursongan. Kastoy ti pannakaaramid dagiti dua a bastidor iti dua a suli.
30: Adda ngarud walo a bastidor ken 16 a pirak a pagbatayan; dua a pagbatayan iti tunggal tabla.
31: Nangaramidda iti 15 a balunet iti kayo nga akasia; lima a balunet nga agpaay kadagiti bastidor iti maysa a sikigan ti Tolda;
32: lima nga agpaay kadagiti bastidor iti sabali a sikigan ken lima nga agpaay kadagiti bastidor iti paset iti bangirna iti laud.
33: Inkabilda ti akintengnga a balunet a mamagkakamang kadagiti bastidor manipud iti maysa a sikigan agingga iti sabali.
34: Kinalupkopanda dagiti bastidor iti balitok ket inkapetda ti balitok a pagyusokan a mangtengngel kadagiti balunet a nakalupkopan met iti balitok.
35: Nangaramidda iti kurtina iti nafino a linen, ken naabel iti asul, ube ken nalabaga a de lana ken nabordaan kadagiti ladawan dagiti kerubim.
36: Nangaramidda iti uppat a poste iti kayo nga akasia a pakaibitinan ti kurtina ket kinalupkopanda iti balitok; balitok dagiti inkapetda a kawit. Nangaramidda met iti uppat a pirak a pagbatayan dagiti poste.
37: Para iti pagserkan iti Tolda, nangaramidda iti kurtina iti nafino a linen ken naabel iti asul, ube ken nalabaga a de lana ken nabordaan,
38: agraman iti lima a poste a naikkan kadagiti kawit. Kinalupkopanda iti balitok dagiti tuktok dagiti poste ken dagiti pasikkil. Nangaramidda iti lima a bronse a pagbatayan dagiti poste.