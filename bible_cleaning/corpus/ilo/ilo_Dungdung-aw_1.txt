1: Naglidayen ti kasasaad ti Jerusalem!
: Adu idi ti taona ngem ita nabaybay-anen.
: Raraemen idi ti lubong, ngem ita kasla maysan a balo.
: Katan-okan idi kadagiti siudad ngem nagbalin a tagabu.
2: Agpatpatnag nga agsangsangit, agar-arubos dagiti luana.
: Kadagiti nangay-ayat kenkuana, awanen natda a mangliwliwa.
: Liniputan dagiti gagayyemna, nagbalinda amin a kabusorna.
3: Awan gawayna a tagabu dagiti tattao ti Juda.
: Napilitda a naitalaw kadagiti pagtaenganda.
: Agnaeddan iti sabali a dagdaga.
: Ket awan ti disso a mabalinda a kuna a kukuada.
: Linawlaw ida dagiti kabusorda ket awan ti paglisianda.
4: No dumteng dagiti nasantoan nga aldaw,
: Awanen ti umay iti Templo nga agdaydayaw.
: Agsagsagaba dagiti babbai a para-kanta sadiay,
: Awanen ti maaramid dagiti papadi no di agsennaay.
: Kadagiti ruangan ti siudad awanen tattao.
: Ket agsagsagaba ti Sion iti napalalo.
5: Nagballigi dagiti kabusorna,
: Adda ti Jerusalem iti pannakabalinda.
: Pinagsagaba ni Yahweh gapu kadagiti adu a basolna.
: Uray dagiti annakna natiliwda ket naipanawda.
6: Napukawen ti kinadayag ti Jerusalem.
: Ugsa nga agtartaray ti kayarigan dagiti pangulona.
: Itartarayanda dagiti mangan-anup kadakuada.
: Awanen kanenda ken dida makainana ket maibusen ti pigsada.
7: Nadadaelen ti Jerusalem ket itan agmaymaysa.
: Malagipna ti napukaw a kinapintasna.
: Idi parmeken dagiti kabusor, awan timmulong kenkuana.
: Kinatkatawaan dagiti kabusor ti pannakatnagna.
8: Napukawen ti dayawna, lamolamo ken lalaisenda.
: Agasug ket sibabain a mangilemmeng iti rupana.
: Tinulawanna ti bagina gaput' nadagsen a basolna.
9: Nalaka idi a makita ti kinarugitna.
: Ngem dina inkankano ti pagbanaganna.
: Nakaal-alliaw ti pannakaparmekna, awan makaliwliwa kenkuana.
: Nagballigi dagiti kabusorna,
: ket agdawat ken ni Yahweh iti panangngaasina.
10: Sinamsam ti kabusor ti amin a gamengna.
: Nakitana ti iseserrekda iti mismo a Templo,
: ti lugar nga iparit ni Yahweh a serken dagiti Hentil.
11: Agasug dagiti tattaona nga agsapsapul iti kanenda.
: Isukatda dagiti gamengda iti taraon tapno agbiagda.
: Kitaennak, O Apo , isangit ti siudad.
: Kitaennak nga agsagsagaba.
12: Kitaendak! ipukkawna iti amin a lumabas.
: Dinusanak ti Apo iti aldaw ti pungtotna.
: Awan pakayaspingan ti ladingitko nga impalak-amna.
13: Intinnagna ti apuy a gimmil-ayab iti unegko.
: Impakatna ti silo a nangitublak kaniak.
: Kalpasanna, binaybay-annak ket kanayon a matutuokak.
14: Nakita ti Apo dagiti basolko, pinagtitiponna ida.
: Inyukkorna iti tengngedko ket kimmapuyak gapu iti dagsenda.
: Inyawatnak kadagiti kabusorko, awan gawayko kadakuada.
15: Amin a kapigsaan a soldadok kinatawaan ti Apo .
: Nangibaon iti armada a mangdadael kadagiti agtutubo.
: Imbaddebaddekna dagiti tattaok, kasda la ubas
: nga ipayatpayatna iti pagpespesan ti arak.
16: Isut' gapuna nga agar-arubos dagiti luluak.
: Awan makaliwliwa ken makaparegta kaniak.
: Pinarmeknakami ti kabusor;
: awanen natda a sanikua dagiti tattaok.
17: Nagpatulongak ngem awan ti tumulong kaniak.
: Nangayab ti Apo kadagiti kabusor tapno lawlawendak.
: Narugit a nisnis ti nangibilanganda kaniak.
18: Nagsukirak ngem nalinteg ti inaramid ti Apo .
: Denggendak, tattao iti amin a disso, kitaenyo ti panagtutuokko.
: Naitalaw a kas balud dagiti annakko nga agtutubo.
19: Inayabak dagiti kaduak ngem didak kayat a tulongan.
: Natay dagiti papadi ken agtuturay kadagiti kalsada
: iti panagbirbirokda iti taraon a pagbiagda.
20: Kitaem, O Apo , ti panagsagabak, iti panagtuok ti kararuak!
: Madudog ti pusok iti ladingit gapu kadagiti basbasolko.
: Iti kalsada, adda panagdung-aw gapu iti kampilan;
: iti uneg dagiti balay, adda met panagpapatay.
21: Denggem dagiti asugko, awan mangliwliwa kaniak.
: Maragsakan dagiti kabusorko gapu iti indissuormo a didigra.
: Yegmo ti aldaw nga inkarim;
: pagsagabaem dagiti kabusorko a kas iti bukodko a panagsagaba.
22: Ukomem ida gapu kadagiti amin a kinadakesda.
: Dusaem ida a kas iti panangdusam kaniak gapu kadagiti basolko.
: Nasaem toy pusok, agasugak iti panagtutuokko.