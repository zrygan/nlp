1: Ti uleg ti kasikapan nga animal nga inaramid ni Yahweh a Dios. Sinaludsod ti uleg iti babai, Agpayso kadi nga imbaga ti Dios a dikay mangan iti bunga ti uray ania a kayo iti minuyongan?
2: Mabalinmi ti mangan iti bunga ti uray ania a kayo iti minuyongan, insungbat ti babai.
3: Ngem saanmi a mabalin a kanen ti bunga ti kayo nga adda iti tengnga. No mangankami kano iti bungana wenno uray sagidenmi la koma, mataykami.
4: Saan a pudno dayta, kinuna ti uleg. Saankayo a matay!
5: Kasta ti sao ti Dios ta ammona a no mangankayo iti bunga ti kayo, maaddaankayto iti pannakaawat. Agbalinkayto a kas iti Dios ket maammoanyonto no ania ti naimbag ken ti dakes.
6: Nakita ti babai a napintas ti kayo ken impapanna a nasayaat a kanen ti bungana. Nagsayaat ket ngatan ti agbalin a masirib! kinunana iti nakemna. Nangpuros iti sumagmamano a bunga ti kayo sa nangan. Inikkanna met ti asawana ket nangan ti lalaki.
7: Apaman a nakapanganda, naaddaanda iti pannakaawat ket nabigbigda a lamolamoda. Iti kasta, namagsasaipda kadagiti bulong ti kayo nga igos a pinangabbongda iti bagida.
8: Iti dayta a sumipnget, nangngegda ti arimpadek ni Yahweh a Dios a magmagna iti minuyongan. Naglemmeng dagiti agassawa kadagiti kakaykaywan,
9: ngem pinukkawan ni Yahweh a Dios ti lalaki. Sadino ti ayanmo? kinunana.
10: Nagbutengak a nakangngeg iti timekmo iti minuyongan, insungbat ti lalaki. Ket naglemmengak gapu ta lamolamoak.
11: Siasino ti nangibaga a lamolamoka? sinaludsod ti Dios. Nanganka kadi iti bunga nga imparitko a kanem?
12: Wen, inikkannak ti babai nga intedmo a katakunaynayko ket kinnanko, insungbat ti lalaki.
13: Apay nga inaramidmo ti kasta? sinaludsod ni Yahweh a Dios iti babai.
: Insungbatna, Inallilawnak ti uleg, isu a nasulisogak a nangan.
14: Kinuna ni Yahweh a Dios iti uleg, Madusaka gapu iti inaramidmo. Sika laeng kadagiti amin nga animal ti masapul a mangibaklay iti daytoy a lunod: Manipud ita, aguyaska ket tapok ti kanem iti unos ti panagbiagmo.
15: Pagginnuraenkayto iti babai. Saanto nga agpatingga ti panagbinnusor dagiti kaputotanyo. Rim-itento ti kaputotanna ti ulom ket kagatemto met ti mukodna.
16: Kinunana iti babai, Paaduekto ti rigat a sagabaem bayat ti panagsikogmo. Ket ad-addanto pay inton dumteng ti panagpasikalmo. Nupay kasta, kasapulamto latta ti asawam ngem iturayannakanto.
17: Kinunana iti lalaki, Impangagmo ti asawam ket kinnanmo ti bunga nga imbagak a dimo kanen. Gapu iti daytoy nga inaramidmo, mailunodto ti daga. Masapul nga igaedmo ti agtrabaho iti unos ti panagbiagmo tapno adda apitem ket umanay ti taraonmo.
18: Agtubonto dagiti ruruot ken sisiitan ket kapilitanto a manganka kadagiti mula ti talon.
19: Masapul nga agling-etka ket agtrabahoka iti nadagsen tapno adda ibunga ti daga agingga nga agsublika iti daga a nakaparsuaam. Nabukelka iti tapok ket agsublikanto met laeng iti tapok.
20: Eva ti impanagan ni Adan iti asawana gapu ta isu ti ina ti amin a tattao.
21: Ket nangaramid ni Yahweh a Dios kadagiti pagan-anay a lalat a pinangkawesna kada Adan ken Eva.
22: Kalpasanna, kinuna ni Yahweh a Dios, Ita, nagbalinen ti tao a kas kadatayo ket ammonan ti naimbag ken dakes. Masapul a saan a mapalubosan a mangan iti kayo ti biag amangan no saanen a matay.
23: Ngarud, pinagtalaw ni Yahweh a Dios ti tao iti minuyongan ti Eden ket pinagtrabahona iti daga a nagtaudanna.
24: Iti bangirna't daya ti minuyongan, nangikabil kadagiti narungsot nga animal a nagpayak. Nangikabil pay iti sumsumged a kampilan tapno awan umasideg iti kayo ti biag.