1: Iti dayta a tiempo, simmina ni Juda kadagiti kakabsatna ket napan nakipagnaed iti maysa a lalaki nga agnagan iti Hiran idiay Adullam.
2: Sadiay, naam-ammo ni Juda ti maysa a Cananea. Sua ti nagan ti ama ti babai. Inasawa ni Juda ti Cananea.
3: Naaddaanda iti tallo nga annak. Er ti impanagan ni Juda iti inauna;
4: Onan ti maikadua ken Sela ti maikatlo.
5: Adda idi ni Juda idiay Akzib idi mayanak ni Sela.
6: Impaasawa ni Juda ni Er nga inauna nga anakna iti maysa a babai nga agnagan Tamar.
7: Dakes ti kababalin ni Er. Saan a naragsakan ni Yahweh kenkuana ket pinatayna ni Er.
8: Kinuna ni Juda ken ni Onan, Inka kaiddaen ti balo nga ipagmo. Aramidem ti pagrebbengam kenkuana kas kabsat ti natay nga asawana tapno maaddaan iti kaputotan daydi kabsatmo.
9: Ngem ammo ni Onan a dinto maibilang nga annakna dagiti maiputotna, isu nga idi nagkaiddada iti ipagna, imbellengna ti kissitna iti daga tapno saan nga agsikog ti asawa daydi kabsatna.
10: Saan a naragsakan ni Yahweh iti inaramid ni Onan isu a pinatayna.
11: Kinuna ni Juda ken ni Tamar a manugangna, Agsublika pay laeng idiay balayyo, ket dika makias-asawa agingga a makadakkel ni Sela a buridekko. Imbagana daytoy ta mabuteng amangan no matay met ni Sela a kas kadagiti kakabsatna. Iti kasta, nagawid ni Tamar iti balay ni amana.
12: Naglabas dagiti tawen. Natay ti asawa ni Juda ket idi nalpasen ti tiempo a panagdung-awna, napan idiay Timnat a pakapukpukisan dagiti karnerona. Kaduana ni Hira a gayyemna.
13: Naipadamag ken ni Tamar, Mapan ni katugangam idiay Timnat tapno pukisanna dagiti karnerona.
14: Sinukatan ngarud ni Tamar ti pagan-anayna a kas balo, inabungotanna ti rupana sa napan nagtugaw iti ruangan a sumrek iti Enaim, maysan nga ili iti dalan nga agturong idiay Timnat. Ammona a maysa a baro ni Sela nga inaudi nga anak ni Juda, ngem saan pay nga impaasawa kenkuana ti katuganganna.
15: Idi makita ni Juda, impagarupna a balangkantis ni Tamar ta naabungotan ti rupana.
16: Inasitganna ti babai iti igid ti dalan ket kinunana, Umayka ta agkaiddata. Dina ammo nga isu ti manugangna.
: Ania ti itedmo kaniak? sinaludsod ti babai.
17: Ikkankanto iti urbon a kalding nga aggapu iti arbanko, insungbat ni Juda.
: Immanamong ti babai a kunana, Ala, wen, no la ket mangibatika iti pakakitaan a mangtedkanto kaniak iti kalding.
18: Ania ti kayatmo nga ibatik? sinaludsod ni Juda.
: Ti singsing ken ti barikesmo agraman ti bastonmo, insungbatna. Inted ni Juda ti dawdawaten ti babai ket nagkaiddada. Nagsikog ni Tamar.
19: Nagawid ti babai, inikkatna ti dalungdongna sana inkawes ti pagan-anayna a kas balo.
20: Imbaon ni Juda ni Hira a gayyemna a mangipan iti kalding ken mangala kadagiti imbatina. Ngem saanna a nasarakan ti babai.
21: Sinaludsod ni Hira kadagiti lallaki idiay Enaim, Ayan ti balangkantis a babai nga adda idi iti igid ti dalan?
: Kinunada, Awan a pulos ti balangkantis iti daytoy a lugar.
22: Nagsubli ni Hira ken ni Juda. Kinunana, Diak nasarakan ti babai. Imbaga dagiti taga-sadiay a ni kaanoman awan ti balangkantis a babai iti lugarda.
23: Kinuna ni Juda, Bay-am nga idulinna dagiti imbatik a pakakitaan ti karik kenkuana amangan no katkatawaandata dagiti tattao. Uray ta inkagumaak a bayadan, ngem dimo met nasarakan ti babai.
24: Kalpasan ti tallo a bulan, adda nangibaga ken ni Juda a masikogen ti manugangna. Nagbalangkantis ngamin ni Tamar, kinunada.
: Imbilin ni Juda, Inkayo alaen sayo puoran a sibibiag.
25: Kabayatan ti panangiruarda ken ni Tamar, pinaibagana iti katuganganna: Ti akinkukua kadagitoy ti nangsikog kaniak. Kitaem no siasino ti akinkukua iti daytoy a singsing, daytoy a barikes ken daytoy a baston.
26: Nabigbig ni Juda dagiti imbatina ket kinunana, Awan basol ti babai. Siak ti nakabasol. Diak tinungpal ti pagrebbengak kenkuanaimpaasawak met la koma kenkuana ni Sela nga anakko. Saanen a kinaidda ni Juda ti babai.
27: Idi dumteng ti panagpasngay ni Tamar, singin ti sikogna.
28: Bayat ti panagpasikalna, rimmuar ti ima ti maysa kadakuada ket ginalutan ti partera iti nalabaga a sinulid tapno adda pakakitaan no sinno ti immuna a nayanak.
29: Ngem inyuneg ti maladaga ti imana ket ti kasinginna ti immuna a nayanak. Nakiinnunnaka a rimmuar, kinuna ti partera. Isut' gapuna a napanaganan ti maladaga iti Perez.
30: Naudi a nayanak ti nagalutan ti imana iti nalabaga a sinulid ket napanaganan iti Zera.