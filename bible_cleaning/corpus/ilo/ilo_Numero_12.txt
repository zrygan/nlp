1: Gapu ta nangasawa ni Moises iti maysa a Cusita, binabalaw da Miriam ken Aaron.
2: Kinunada, Ni la Moises aya ti kinasao ti Apo ? Saan kadi a nakisao met kadata? Nangngeg ti Apo ti kinunada.
3: Napakumbaba ni Moises. Kinapudnona, napakpakumbaba ngem ti uray siasinoman a tao ditoy daga.
4: Kellaat nga imbaga ni Yahweh kada Moises, Aaron ken Miriam, Inkay idiay Tolda. Ket napanda a tallo.
5: Bimmaba ni Yahweh iti monmon ti ulep ket nagtakder iti ruangan ti Tolda. Inayabanna da Aaron ken Miriam. Idi makaasideg dagiti dua,
6: kinuna ni Yahweh, Denggenyo ti ibagak. No adda profeta kadakayo agpakitaak kadakuada iti parmata, ket kasaok ida iti tagtagainep.
7: Ngem saan a kasta ti pannakisaok ken ni Moises nga adipenko. Dinutokak a mangaywan kadagiti amin a tattaok nga Israelita.
8: Iti kasta, makisaoak kenkuana iti rupanrupa. Nalawag ti pannakisaok kenkuana ket saan a kadagiti burburtia. Nakitana payen ti langak! Nagturedkayo ketdin a mangbabalaw ken ni Moises nga adipenko?
9: Kasta unay ti pungtot ni Yahweh kadakuada. Idi pumanaw,
10: nagpukaw ti ulep iti Tolda, dagus a nalapunos ni Miriam iti kukutel ket nagbalin a puraw a kasla kapas ti kudilna. Nakita ni Aaron a nalapunos ni Miriam iti sakit,
11: isu a kinunana ken ni Moises, Pangngaasim, apo, ta dinakam dusaen gapu iti minamaag nga inaramidmi.
12: Dimo koma ipalubos a maipada ni Miriam iti natay a nayanak a narunot ti kagudua ti bagina.
13: Iti kasta, immawag ni Moises ken ni Yahweh ket kinunana, O Dios, paimbagem kadi ni Miriam.
14: Simmungbat ni Yahweh, No tinupraan ni amana ti rupana, masapul a sagabaenna ti pannakaibabainna iti las-ud ti pito nga aldaw. Ngarud, ipanyo ni Miriam iti ruar ti kampo ket agyan sadiay iti pito nga aldaw. Kalpasanna, mabalinnanto ti agsubli iti kampo.
15: Napapanaw ngarud ni Miriam ket pito nga aldaw a nagyan iti ruar ti kampo. Saan a nagluas dagiti tattao agingga a nagsubli iti kampo.
16: Idi nagsubli, pimmanawda iti Hazerot, ket napanda nagkampo iti let-ang ti Paran.