12: Wen, dakayo ti timek dagiti tattao;
: awanton ti kinasirib inton mataykayo.
3: Ngem kadakayo, adda met nakemko;
: awan ti pakaatiwak kadakayo.
: Ammok met amin nga imbagayo.
4: Uray ita, dagiti gagayyemko katkatawaandak
: nupay nalintegak ket awan pakababalawak.
: Ngem adda idi tiempo nga immawagak iti Dios
: ket impangagna ti kararagko.
5: Awan ti pakariribukanyo,
: ngem kaskasdi a pagang-angawandak;
: kabilenyo ti tao a ngannganin matumba.
6: Ngem natalna ti panagbiag
: dagiti mannanakaw ken awanan Dios
: nupay ti bukodda a pigsa
: ti kakaisuna a diosda.
7: Uray dagiti billit ken animal
: adu ti maisuroda kenka.
8: Dawatem kadagiti parsua iti baybay ken daga
: nga ipakaammoda kenka ti kinasiribda.
9: Ammoda amin nga inaramid ti Apo ida.
10: Ti Dios ti mangidaldalan kadagiti pinarsuana;
: ti biag ti tunggal tao adda iti pannakabalinna.
11: Saan aya a pagraman ti dila,
: kas iti lapayag a pagdengngeg iti sarita?
1213: Addaan dagiti lallakay iti sirib,
: ngem addaan ti Dios iti sirib ken bileg.
: Addaan dagiti lallakay iti sirmata
: ngem addaan ti Dios iti sirmata ken pigsa.
14: No agrakrak ti Dios,
: siasino ti makaipatakder iti rinakrakna?
: siasino ti makawayawaya iti tao nga ibaludna?
15: No saanna a pagtudoen, agmaga ti daga.
: No ibuyatna ti tudo, dumteng ti layus.
16: Nabileg ti Dios ket kanayon nga agballigi;
: agpada nga iturayanna ti maallilaw ken ti mangallilaw.
17: Ikkatenna ti kinasirib dagiti agtuturay,
: ket pagbalinenna a kasla maag dagiti pangulo.
18: Padisienna dagiti ar-ari iti saadda,
: ket pagbalinenna ida a balud.
19: Ipababana dagiti papadi ken dagiti adda iti turay.
20: Pagulimekenna dagiti matalek a mammagbaga,
: ket pukawenna ti sirib dagiti lallakay.
21: Ibabainna dagiti adda pannakabalinna,
: ket pukawenna ti bileg dagiti agtuturay.
22: Waknitanna ti nalidem a lugar
: ket lawaganna ti kasipngetan.
23: Itan-okna dagiti nasion, pabilgenna
: sana met la parmeken ken dadaelen ida.
24: Pagbalinenna a maag dagiti panguloda,
: ket pagalla-allaen ken yaw-awanna ida.
25: Iti sipnget, agar-arikapda;
: agibar-ibarda a kasla nabartekda.