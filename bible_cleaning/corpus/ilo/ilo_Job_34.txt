12: Denggenyo ti sawek, dakayo a masirib
: ken nasikap a lallaki.
3: Ammoyo ti naimas a taraon no maramananyo;
: ngem apay a diyo mailasin
: ti nainsiriban a sao no mangngegyo?
4: Mailasintayo koma ti nalinteg.
: Ket pilientayo ti naimbag.
5: Kuna ni Job nga awan basolna,
: nga inikkat ti Dios ti kalinteganna.
6: Kunana, Nupay awan basolko, naibilangak nga ulbod;
: nasaem ti sugatko, uray awan salungasingko.
7: Nakakitakayo kadin iti tao
: a kas iti daytoy a Job?
: Inumenna ti panangumsi a kasla danum.
8: Makikadkadua kadagiti dakes a tattao
: ken makikuykuyog kadagiti managbasol.
9: Kunana nga awan a pulos ti magunggona
: iti panangtungpal iti pagayatan ti Dios.
10: Denggendak ngarud, dakay a mannakaawat!
: Agaramid kadi iti saan a naimbag ti Dios a Mannakabalin-amin?
11: Gunggonaanna dagiti tattao kas mayannurot iti aramidda
: ket ukomenna ida kas kaikarianda.
12: Saan nga agaramid ti Dios iti dakes,
: ti Mannakabalin-amin dina a ballikugen ti hustisia.
13: Naggapu aya ti pannakabalin ti Dios iti sabali?
: Adda aya nangisaad kenkuana
: a mangaywan iti lubong?
14: No alaen ti Dios ti anges ti biag,
15: matay dagiti amin a sibibiag,
: ket agbalinda manen a tapok.
16: Ita, Job, denggennak no masiribka.
17: Ipagarupmo aya a guraen
: ti Mannakabalin ti hustisia?
: Ukomem kadi ti nalinteg a Dios?
18: Dusaen ti Dios dagiti ari ken dagiti agtuturay,
: no awan serserbida wenno nadangkokda.
19: Saanna nga ayonan dagiti agtuturay.
: Dina idumduma dagiti baknang kadagiti napanglaw
: ta pinarsua amin ti Dios ida.
20: Mabalin a kellaat a matay ti tao iti rabii.
: Kabilen ti Dios dagiti tattao ket mapukawda;
: dagiti mamaingel laklakaenna a patayen ida.
21: Sipsiputanna ti amin nga addang dagiti tattao.
22: Awan ti nasipnget a lugar
: a mabalin a paglemmengan dagiti managdakdakes.
23: Saan a masapul nga ituding ti Dios ti aldaw
: a pannakaisaklang dagiti tattao iti pangukomanna.
24: Saan a masapul ti pannakausig
: tapno ikkatenna dagiti pangulo,
: ket isaadna dagiti sabali iti lugarda.
25: Agsipud ta ammona ti aramidda,
: ikkatenna ida iti saadda ken parmekenna ida iti rabii.
26: Dusaenna dagiti managbasol
: iti imatang dagiti tattao,
27: agsipud ta nagsardengda a sumursurot kenkuana,
: ket dida inkankano dagiti amin a bilinna.
28: Pinilitda dagiti napanglaw tapno umasugda iti Dios,
: ket impangagna ti dawatda a tulonganna ida.
29: No saan nga agtignay ti Dios,
: siasino ti mangbabalaw kenkuana?
: No ilingedna ti rupana,
: awan ti mabalin nga aramiden ti tao.
30: Saan koma nga agturay dagiti nadangkok
: tapno saanda nga isagmak dagiti tattao.
31: Job, impudnom kadin dagiti basolmo iti Dios?
: Inkarim kadin kenkuana a saanka nga agbasolen?
32: Dinawatmo kadi iti Dios
: nga ipakitana dagiti biddutmo?
: Immannugotka kadi nga isardengmon
: ti agaramid iti dakes?
33: Gapu ta dimo kayat ti ar-aramiden ti Dios,
: namnamaem kadi nga aramidenna ti kayatmo?
: Saan a siak ti mangikeddeng no di sika.
: Ibagam ngarud no ania ti kapanunotam.
34: Awan duadua a kumanunong dagiti manakem;
: ibaga ti siasinoman a masirib a makangngeg kaniak
35: nga agsasao ni Job nga awan ammona,
: ket awan mamaay ti sasawenna.
36: Amirisenyo ti amin nga imbaga ni Job;
: makitayo nga agsasao
: a kas maysa a dakes a tao.
37: Nayonanna ti basolna iti yaalsa;
: iti imatangtay amin, lalaisenna ti Dios ken rabrabakenna.