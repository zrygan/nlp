1: Intuloy ni Moises, No adda masarakanyo a bangkay iti maysa a talon iti daga nga ited ti Apo a Diosyo kadakayo, ket diyo ammo ti pimmatay,
2: masapul a mapan dagiti panglakayen ken dagiti ukomyo iti disso a nakaiwalangan ti bangkay ket rukodenda ti kaadayo ti tunggal ili iti kabangibang manipud iti nasao a disso.
3: Mangala dagiti panglakayen iti baka a saan pay a naipako manipud iti kaasitgan nga ili a nakasarakan iti bangkay.
4: Ipanda ti baka iti saan pay a naarado a daga, iti asideg ti maysa nga agay-ayus a waig ket rungdoenda sadiay ti tengnged ti baka.
5: Mapan met sadiay dagiti papadi a Levita, ta akemda ti mangusig ken mangeddeng iti amin a kaso a mainaig iti kinaranggas. Pinili ida ti Apo a Diosyo tapno agserbida kenkuana ken mangbendision iti naganna.
6: Amin a pangulo ti ili a kaasitgan iti lugar a nakasarakan iti bangkay buggoanda ti imada iti rabaw ti baka
7: sada kuna, Saan a dakami ti pimmatay iti tao ket dimi ammo no siasino ti pimmatay.
8: Pakawanem, O Apo , dagiti tattaom nga Israelita nga inispalmo idiay Egipto. Pakawanennakami ket dinakam pabasolen iti ipapatay ti tao nga awan basolna.
9: Ngarud, gapu ta inaramidyo ti pagayatan ti Apo , awanto ti sungsungbatanyo iti pammapatay.
10: Inton pagballigiennakayo ti Apo a Diosyo, ket agalakayo kadagiti balud ti gubat,
11: nalabit nga adda makakita iti napintas a babai a pagduyosan ti riknana ket kayatna nga asawaen.
12: Isangpetna iti balayna, pakalboanna, pagikukoenna
13: ken pasuktanna ti pagan-anayna. Masapul nga agyan iti balayna ket makabulan a dung-awanna dagiti nagannak kenkuana; kalpasanna, mabalinnan nga asawaen.
14: No dinanton kayat ti babai, masapul a wayawayaanna. Gapu ta pinilitna a kinaidda, dina mabalin nga ilako a kas tagabu.
15: Kas pangarigan adda lalaki a dua ti assawa. Ngem kadagitoy a dua, kaykayatna ti maysa. Ita, agpadada nga aganak iti lalaki, ngem ti anak ti asawa a dina kaykayat ti immuna a naipasngay.
16: Inton ikeddeng ti lalaki a bingayenna ti sanikuana kadagiti annakna, dina idumduma ti anak ti magusgustoanna nga asawa babaen iti pannangtedna kenkuana iti bingay koma ti inauna nga anak.
17: Masapul a doble ti bingay ti inauna uray no saan nga anak ti idumdumana nga asawa. Masapul a bigbigenna ti inauna nga anakna ket itedna ti bingayna kas ituyang ti linteg.
18: No nasukir ti maysa nga anak, ket dina italtalek ti panangdisiplina dagiti nagannak kenkuana,
19: masapul nga idatag dagiti nagannak kadagiti panglakayen ti ili tapno mausig.
20: Kastoy ti ibagada kadagiti panglakayen: Nasubeg daytoy nga anakmi. Kanayonnakami a supringen ket dinakami dengdenggen. Mammartek ken gastador.
21: Kalpasanna, masapul a batoen dagiti tattao agingga a matay ket iti kasta, maikkat daytoy a kinadakes. Maammoanto daytoy ti amin nga umili ti Israel ket agbutengdanto.
22: No ibitinyo iti adigi ti bangkay ti maysa a tao a pinatayyo a kas dusa ti krimen nga inaramidna,
23: masapul nga ikaliyo met laeng ti bangkay iti dayta nga aldaw. Diyo pagpatpatnagen a nakabitin gapu ta ti bangkay a sibibitin, yegna ti lunod ti Dios iti daga. No diyo ikali a dagus, matulawan ti daga nga ited kadakayo ti Apo a Diosyo.