1: Agyamankayo iti Apo ,
: agsipud ta isu ket naimbag,
: agnanayon ti napudno nga ayatna.
2: Kuna ngarud dagiti Israelita,
: Agnanayon ti di agbalbaliw nga ayatna.
3: Kuna ngarud dagiti papadi ti Dios,
: Agnanayon ti di agbalbaliw nga ayatna.
4: Kuna ngarud dagiti amin nga agbuteng iti Apo ,
: Agnanayon ti di agbalbaliw nga ayatna.
5: Immawagak iti Apo idi marigatanak;
: impangagnak ket winayawayaannak.
6: Iti kaadda kaniak ti Apo , awan ti panagbutengko;
: ania ti maaramid kaniak ti tao?
7: Adda kaniak ti Apo tapno tulongannak,
: ket mabuyakto ti pannakaparmek dagiti kabusorko.
8: Nasaysayaat ti agkamang ken ni Yahweh,
: ngem ti agtalek iti tao.
9: Nasaysayaat ti agkamang ken ni Yahweh,
: ngem ti agtalek kadagiti pangulo.
10: Linawlawdak dagiti adu a kabusorko
: ngem pinarmekko ida babaen iti pannakabalin ti Apo .
11: Linikmutdak, wen, addada iti amin a suli,
: ngem pinarmekko ida babaen iti pannakabalin ti Apo .
12: Kasda la alimbubuyog a nangaribungbong kaniak;
: simgiabda a kas iti kayo a siitan;
: iti nagan ti Apo inkisapko ida.
13: Dinarupdak ket dandani naparmekak;
: ngem tinulongannak ti Apo .
14: Ti Apo ti pigsa ken kantak;
: isu ti mangisalakan kaniak.
15: Denggenyo ti naragsak a dir-i ti panagballigi,
: kadagiti tolda dagiti tattao ti Dios
: Aramid daytoy ti kannawan nga ima ti Apo !
16: Ti bilegna ti namagballigi kadatayo;
: wen, ti nabileg a pannakabalinna iti gubat.
17: Saanakto a matay no di ket agbiagak,
: tapno ipakaammok dagiti aramid ti Apo .
18: Nupay nakaro ti panangdusana kaniak,
: saanna nga impalubos a matayak.
19: Luktanyo ti ruangan ti kinalinteg,
: ta sumrekak nga agyaman iti Apo !
20: Daytoy ti ruangan ti Apo ;
: dagiti laeng nalinteg ti makastrek.
21: Agyamanak kenka, O Apo , ta impangagnak,
: ken sika ti nangisalakan kaniak.
22: Ti bato nga imbelleng dagiti agipatpatakder,
: nagbalin a kangrunaan a pasuli.
23: Aramid daytoy ti Apo ,
: anian a nakaskasdaaw iti imatangtayo!
24: Daytoy ti aldaw nga inaramid ti Apo .
: Agragsak ken agrambaktayo.
25: O Apo , isalakannakami;
: dawatenmi kenka a pagballigiennakami.
26: Nagasat ti umay iti nagan ti Apo !
: Bendisionandakayo manipud iti balayna.
27: Ti Apo isut' Dios, ket inikkannatay iti silaw.
: Agiggemkayo kadagiti sangsanga,
: ket aglibutkayo a mapan iti altar.
28: Sika ti Diosko ket agyamanak kenka;
: ipaduyakyakko ti kinatan-okmo.
29: Agyamankay iti Apo ,
: agsipud ta isu ket naimbag;
: agnanayon ti napudno nga ayatna.