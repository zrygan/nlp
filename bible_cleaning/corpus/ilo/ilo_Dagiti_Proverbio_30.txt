1: Dagitoy dagiti sao ni Agur nga anak ni Jakeh
: Awan ti Dios kaniak, awan ti Dios kaniak,
: ket nakakaasiak.
2: Umas-aspingakon iti animal ket saan a kas tao;
: awan kaniak ti panunot nga adda koma iti tao.
3: Awan nasursurok a kinasirib,
: ket awan ammok maipapan iti Dios.
4: Siasino ti nakagun-oden iti nailangitan a pannakaammo?
: Siasino ti nakaiggemen iti angin?
: Siasino ti nakabungonen iti danum iti lupot?
: Siasino ti nakaipasdeken kadagiti beddeng ti daga?
: Ammom no siasino? Siasino ti anakna a lalaki?
5: Tungpalen ti Dios ti amin a karina. Mayarig iti kalasag kadagiti amin nga agbirok iti panangsalaknibna.
6: Dimo nayonan ti saona amangan no tubngarennaka ket maduktalan nga ulbodka.
7: Adda dua a banag a dawatek kenka, O Dios, sakbay a matayak
8: dimo ipalubos nga agulbodak ken saanak koma a napanglaw wenno baknang. Ti laeng umanay a taraonko ti itedmo.
9: No adu ti sanikuak, amangan no ibagak a saankan a masapul. Ngem no napanglawak, amangan no agtakawak ket ibabainko ti nagan ti Diosko.
10: Dimo padpadaksen ti adipen iti apona amangan no ilunodnaka ket agsagabaka.
11: Adda dagiti tattao a mangilunod kadagiti ammada ket awan a pulos panagraemda kadagiti innada.
12: Adda dagiti tattao a mangipagarup a nadalus ti biagda idinto nga iti kinapudnona, kasta unay ti kinarugitda.
13: Adda dagiti tattao a mangipagarup a naimbagdaket anian a nagimbag ti panangipagarupda kadagiti bagbagida!
14: Adda dagiti tattao a sirurungsot a manggundaway kadagiti napanglaw ken nakakaasikasta ti pagsapulanda.
15: Adda dua a babbai nga annak ti alimatek, ket napanagananda a dua iti Ikkannak!
: Adda tallo a pulos a di mapnek;
: uppat a saan nga agkuna, Huston
16: ti lubong dagiti natay,
: ti babai nga awan annakna,
: ti natikag a daga a makasapul iti tudo,
: ken ti apuy a saan nga agkuna, Huston.
17: Ti tao a manglais iti amana wenno mangumsi iti kinabaket ti inana, rumbeng a maipakan kadagiti agila wenno tuktoken dagiti narungsot a wak ti matana.
18: Adda tallo a datdatlag kaniak; wen, uppat a diak maawatan
19: ti agila nga agtaytayab iti tangatang,
: ti panaguyas ti uleg iti bato,
: ti panaglasat ti barko iti taaw,
: ti panaginnayat ti baro ken ti balasang.
20: Kastoy ti aramid ti babai a saan a napudno iti asawana: makikamalala, agdigos, ket ibagana nga awan dakes nga aramidna.
21: Adda tallo a pagbutngan ti daga; wen, uppat a saan a maanusan
22: ti tagabu nga agbalin nga ari,
: ti maag nga addaan iti amin a kayatna a kanen,
23: ti saan a maipatpateg a babai a makiasawa,
: ken ti adipen a babai nga asawaen ti amongna.
24: Adda uppat a babassit nga animal ditoy lubong, ngem nakasirsiribda
25: Dagiti kuton: nakapsutda ngem agurnongda iti taraonda iti kalgaw.
26: Dagiti koneho: nakapsutda met ngem agbalayda kadagiti rangkis.
27: Dagiti dudon: awan arida ngem naurnos ti panaggunayda.
28: Dagiti alutiit: mabalinmo a tiliwen ngem masarakam ida kadagiti palasio.
29: Adda tallo a nadaeg ti pannagnada; wen, uppat a nataraki ti panagaksawda
30: ti leon a kapigsaan kadagiti animal ken pulos nga awanan buteng,
31: dagiti kalding, dagiti nataraki a kawitan,
: ken dagiti ari iti sangoanan dagiti tattaona.
32: No kaska la maag a natangsit, ket adda dakes a panggepmo, sumardengka ket agpanunotka!
33: Batilem ti gatas, ket maaddaanka iti mantikilia. Danogem ti agong ti maysa a tao ket agdara. Pataudem ti riribuk ket maisagmakka.