1: Nagasat dagiti awan mulit ti panagbiagna,
: nga agbibiag kas mayannurot iti linteg ti Apo !
2: Nagasat dagiti mangtungpal kadagiti bilinna,
: wen, nagasat dagiti agtulnog kenkuana iti amin a pusoda.
3: Pulos nga awan dakes nga aramidenda;
: magnada kadagiti dalan ti Apo .
4: Intedmo kadakami, O Apo , dagiti linlintegmo,
: ket imbilinmo a tungpalenmi ida a siiinget.
5: Sapay koma ta agtalinaedak a napudno
: a mangannurot kadagiti ipaalagadmo!
6: Pulos nga awanto ti pannakaibabainko,
: no tungpalek dagiti amin a bilinmo.
7: Agdaydayawakto kenka iti nadalus a puso,
: no masursurok dagiti nalinteg a pangngeddengmo.
8: Tungpalek dagiti linlintegmo;
: dinak koma baybay-an uray inton kaano.
9: Kasano a pagtalinaeden ti agtutubo
: ti nadalus a panagbiagna?
: Babaen iti panagtungpalna
: kadagiti bilinmo.
10: Iti amin a pusok, ikagumaak ti agserbi kenka;
: dinak koma baybay-an a mayaw-awan
: iti panangtungpalko kadagiti bilinmo.
11: Idulinko dagiti lintegmo iti pusok
: tapno saanak nga agbasol kenka.
12: Idaydayawka, O Apo ;
: isurom kaniak dagiti daldalanmo.
13: Ulitek nga iwaragawag iti napigsa
: dagiti amin a linteg nga inka inted.
14: Naragsakak a mangtungpal kadagiti bilinmo,
: a kas iti panangikutko iti sanikua nga adu.
15: Adalek dagiti pannursurom,
: ket imutektekak dagiti pammagbagam.
16: Maragsakanak kadagiti lintegmo;
: saankonto a lipaten dagiti bilinmo.
17: Paraburannak kadi, siak nga adipenmo,
: tapno agbiagak ket tungpalek dagiti pannursurom.
18: Luktam dagiti matak tapno maimatangak
: dagiti nakaskasdaaw a kinapudno iti lintegmo.
19: Ganggannaetak laeng ditoy rabaw ti daga;
: dimo kad ilinged kaniak dagiti bilinmo.
20: Iti amin a tiempo, mailiw unay toy kararuak
: kadagiti pangngeddengmo.
21: Tubngarem dagiti natangsit a tattao;
: mailunod dagiti mangsalungasing kadagiti bilinmo.
22: Yadayonak iti panangibabain ken panangumsida,
: gapu ta tinungpalko dagiti lintegmo.
23: Uray no agtutulag dagiti pangulo a mangisikat kaniak,
: dagiti pannursurom adalen toy adipenmo.
24: Paragsakendak a kanayon dagiti pammagbagam;
: isuda dagiti mangbalbalakad kaniak.
25: Toy kararuak naidasag iti tapok;
: batakennak ngarud kas mayannurot iti saom.
26: Impudnok amin nga inaramidko ket impangagnak;
: isurom ngarud kaniak dagiti ipaalagadmo.
27: Isuronak tapno maawatak dagiti linlintegmo,
: ket adalek dagiti nakaskasdaaw nga aramidmo.
28: Nalapunosak iti liday ket maidasayak;
: papigsaennak kadi kas inkarim.
29: Yadayom kadi kaniak dagiti killo a wagas
: ket paraburannak nga agbiag iti lintegmo.
30: Inkeddengko ti agtulnog;
: inannurotko dagiti pangngeddengmo.
31: Sinursurotko dagiti pannursurom, O Apo ;
: saanmo koma nga ipalubos a maibabainak.
32: Tungpalek a sigagagar dagiti bilinmo
: gapu ta nayonam ti pannakaawatko.
33: Isurom kaniak, O Apo ,
: ti kaipapanan dagiti linlintegmo,
: ket tungpalek ida iti amin a tiempo.
34: Ilawlawagmo kaniak ti lintegmo, ket tungpalek;
: iti amin a pusok, annurotek.
35: Pagtalinaedennak nga agtungpal kadagiti bilinmo,
: ta isuda ti pakasarakak iti ragsak.
36: Ikkannak iti tarigagay nga agtungpal kadagiti bilinmo
: a saan ket nga iti ibabaknangko.
37: Dimo ipalubos a mingmingak dagiti ubbaw a bambanag
: kas mayannurot iti inkarim, ikkannak iti biag.
38: Tungpalem ti karim kaniak nga adipenmo;
: wen, ti karim kadagiti agbuteng kenka.
39: Isalakannak kadagiti pakapabainan a kabutengko,
: nakaskasdaaw unay dagiti pangngeddengmo.
40: Mailiwak unay kadagiti bilbilinmo,
: biagennak kadi babaen iti kinalintegmo.
41: Ipakitam, O Apo , no kasano ti panagayatmo kaniak;
: kas mayannurot iti inkarim, isalakannak.
42: Iti kasta, masungbatak dagiti mangpabain kaniak,
: agsipud ta agtalekak iti saom.
43: Tulongannak a kanayon nga agsao iti pudno
: agsipud ta ti namnamak adda kadagiti pangngeddengmo.
44: Kanayonto a tungpalek ti lintegmo;
: wen, tungpalek nga agnanayon awan inggana.
45: Agbiagakto a siwawaya,
: ta inannurotko dagiti ipaalagadmo.
46: Ipakaammokto dagiti bilinmo kadagiti ari,
: ket pulos nga awanto ti pannakaibabainko.
47: Maragsakanak nga agtungpal kadagiti bilinmo,
: agsipud ta ayatek ida iti amin a pusok.
48: Raemek ken ayatek dagiti bilinmo,
: ket utobekto dagiti pannursurom.
49: Lagipem ti karim kaniak nga adipenmo,
: isut' nangted kaniak iti namnama.
50: Uray iti panagsagabak, naliwliwaak,
: agsipud ta ti saom inikkannak iti biag.
51: Inumsidak dagiti natangsit a tattao,
: ngem saanak a simmina iti lintegmo.
52: Malagipko dagiti pannursurom idi un-unana,
: ket mabang-aranak, O Apo .
53: No makitak dagiti managdakdakes a mangsalungasing iti linteg
: toy pungtotko kadakuada sumged.
54: Bayat ti ababa a panagbiagko ditoy daga
: ikankantak dagiti bilbilinmo.
55: Iti rabii, O Apo , sika ti malaglagipko,
: ket tungpalek ti lintegmo.
56: Naipaay kaniak daytoy a bendision
: gapu iti panagtungpalko kadagiti bilinmo.
57: Sika laeng, O Apo , ti masapulko;
: ikarik a tungpalen dagiti lintegmo.
58: Iti amin a pusok, agpakpakaasiak kenka;
: kas inkarim, kaasiannak koma.
59: Usiseg dagiti wagasmo
: ket sumurotak iti panangidalanmo.
60: Saanak nga agtaktak,
: dagdagusek a tungpalen dagiti bilinmo.
61: Impakat dagiti managdakdakes ti pakatnagak,
: ngem diak latta malipatan ti lintegmo.
62: Iti tengnga ti rabii agriingak nga agdaydayaw kenka,
: gapu kadagiti nalinteg a pangngeddengmo.
63: Gayyemnak dagiti amin nga agtulnog kenka,
: wen, kaduadak dagiti agtungpal iti lintegmo.
64: Napno ti daga, O Apo ,
: iti di agbalbaliw nga ayatmo,
: isurom kadi kaniak dagiti bilinmo.
65: Ti karim, O Apo , tinungpalmo,
: ket naimbagka unay kaniak nga adipenmo.
66: Ikkannak kadi iti sirib ken pannakaammo,
: gapu ta agtalekak kadagiti bilinmo.
67: Sakbay a dinusanak, nayaw-awanak
: ngem ita, tungpalekon ti saom.
68: Naimbag ken nadungngoka;
: isurom kaniak dagiti bilinmo.
69: Padpadaksendak dagiti natangsit a tattao,
: ngem iti amin a pusok, tungpalek dagiti ipaalagadmo.
70: Saan a makaaw-awat dagitoy a tattao,
: ngem masarakak ti rag-o iti lintegmo.
71: Nagimbagak ti panangdusam kaniak,
: gapu ta nasursurok dagiti bilinmo.
72: Napatpateg kaniak dagiti linteg nga intuyangmo,
: ngem iti balitok ken pirak a rinibribu.
73: Pinarsuanak ket ay-aywanannak;
: ikkannak iti pannakaawat tapno masursurok dagiti lintegmo.
74: Maragsakan a kumita kaniak
: dagiti agbuteng kenka,
: gapu ta mangnamnamaak a matungpal ti karim.
75: Ammok, O Apo ,
: a nalinteg dagiti pangngeddengmo,
: ket dinusanak ta napudnoka kaniak.
76: Liwliwaennak kadi ti napudno nga ayatmo,
: kas iti inkarim kaniak nga adipenmo.
77: Kaasiannak kadi tapno agbiagak
: gapu ta ti lintegmo ti pagragsakak.
78: Maibabain koma dagiti natangsit
: a mamadpadakes kaniak nga awan gapgapuna,
: ngem no siak, ammirisek dagiti pammagbagam.
79: Umay koma kaniak dagiti agraem kenka
: Amin a makaammo kadagiti bilinmo.
80: Aramidek ti amin a kabaelak
: nga agtungpal kadagiti bilbilinmo
: tapno saanak a maibabain.
81: Mautoyanak nga agur-uray iti panangisalakanmo,
: ngem ti saom ti kakaisuna a namnamak.
82: Nasakiten dagiti matak nga agur-uray iti inkarim,
: ket kunak, Kaanonto nga umayka tumulong kaniak?
83: Awan dumak iti naibelleng a pagikabilan iti arak,
: awan serserbik ngem diak malipatan dagiti bilinmo.
84: Kasano pay kabayag nga agur-urayak?
: Kaanonto ti panangdusam kadagiti mangidadanes kaniak?
85: Dagiti natangsit a tattao,
: isuda a di agtulnog iti lintegmo,
: nangkalida kadagiti abut a pakaipalab-ogak.
86: Mapagtalkan dagiti amin a bilbilinmo;
: tulongannak no idadanesdak dagiti naulbod.
87: Dandanida kinettel ti biagko,
: ngem diak binaybay-an dagiti bilinmo.
88: Ispalennak kadi ken patay gapu iti di agbalbaliw nga ayatmo
: tapno annurotek dagiti lintegmo.
89: Agpaut iti agnanayon ti saom, O Apo ,
: naipasdek a mataginayon sadi langit.
90: Agpaut ti kinapudnom iti awan inggana,
: kas iti pannakataginayon ti impasdekmo a daga.
91: Agingga ita, agtalinaed ti amin gapu iti bilinmo,
: agsipud ta agserbida amin kenka.
92: No saan a ti lintegmo ti paggapuan ti ragsakko,
: natayak koman gapu iti panagsagabak.
93: Saankonto a baybay-an dagiti ipaalagadmo,
: ta gapu kadakuada, tinaginayonmo toy biagko.
94: Kukuanak, isalakannak kadi,
: ta inkagumaak a tinungpal dagiti bilinmo.
95: Agur-uray dagiti managdakdakes a mangpapatay kaniak,
: ngem pampanunotek a naimbag dagiti lintegmo.
96: Naadalko a ti amin adda paggibusanda,
: ngem ti bilinmo agnanayon, awan patinggana.
97: Anian a panagayatko iti lintegmo!
: Agmalmalem nga ut-utobek.
98: Kanayon nga adda kaniak dagiti bilinmo;
: pagbalinendak a nasirsirib ngem dagiti kabusorko.
99: Addaanak iti nasaysayaat
: a pannakaawat ngem dagiti mamaestrok,
: gapu ta ammirisek dagiti pannursurom.
100: Nasirsiribak ngem dagiti lallakay,
: agsipud ta tungtungpalek dagiti bilinmo.
101: Diak kayat a masursuro ti dakes a wagas
: gapu ta kayatko a tungpalen ti saom.
102: Diak binaybay-an dagiti pannursurom,
: ta sika met laeng ti nangisuro kaniak.
103: Nagsam-iten dagiti ipaalagadmo,
: wen, nasamsam-itda ngem ti diro.
104: Simmiribak gapu kadagiti lintegmo,
: ket kagurak ti dalan ti kinakillo.
105: Ti saom ti silaw a mangidalan kaniak,
: maysa a lawag iti dana a pagnaak.
106: Tungpalek ti sinapataak a karik
: a mangsurot kadagiti nalinteg a pannursurom.
107: Nadagsen unay dagiti sagabaek, O Apo ;
: kas mayannurot iti karim, papigsaem ti biagko.
108: Awatem kadi, O Apo , ti kararagko a pagyaman,
: ket isuronak kadagiti bilinmo.
109: Sisasaganaak a kanayon a mangipusta iti biagko,
: saanko a malipatan ti lintegmo.
110: Nangipakat dagiti managdakdakes iti silo,
: ngem diak sinalungasing dagiti bilbilinmo.
111: Agnanayon a sanikuak dagiti bilinmo,
: isuda ti ragsak toy puso.
112: Inkeddengkon a tungpalen dagiti lintegmo;
: annurotek ida aginggat' maudi nga angesko.
113: Kagurak dagiti saan a napudno kenka,
: ngem ipatpategko ti lintegmo.
114: Sika ti salinged ken kalasagko,
: mangnamnamaak iti karim.
115: Adaywandak, dakay a managdakdakes,
: tapno matungpalko dagiti bilin ti Diosko.
116: Papigsaennak kas inkarim tapno agbiagak;
: saanmo koma nga upayen ti namnamak.
117: Kibinennak tapno diak maan-ano,
: ket surotek a kanayon dagiti bilinmo.
118: Laksidem dagiti di agtungpal kadagiti lintegmo,
: ta awan serserbi dagiti panggepda.
119: Ibilangmo a basura ti amin a managdakdakes,
: isut' gapuna nga ipatpategko dagiti pannursurom.
120: Agtigtigergerak gapu iti amakko kenka,
: ket kabutengko dagiti pangngeddengmo.
121: Inaramidko ti tumutop ken naimbag;
: dinak baybay-an iti ima dagiti mangidadanes kaniak.
122: Ikarim a tulongam toy adipenmo,
: dimo kad ipalubos a dagiti natangsit idadanesdak.
123: Nasakiten dagiti matak iti panagur-urayko,
: iti inkarim kaniak a panangisalakanmo.
124: Kitaennak kadi kas mayannurot iti di agbalbaliw nga ayatmo,
: ket isurom kaniak dagiti bilinmo.
125: Siak ti adipenmo; ikkannak iti pannakaawat
: tapno ammok dagiti pannursurom.
126: Tiempon nga agtignayka, O Apo ,
: ta salsalungasingen dagiti tattao ti lintegmo.
127: Ipatpategko dagiti bilbilinmo;
: ipangpangrunak ngem ti puro a balitok.
128: Iti kasta, surotek amin a pannursurom,
: kagurak amin nga aramid nga ulbod.
129: Nakaskasdaaw dagiti pannursurom;
: ngarud, tungpalek ida iti amin a pusok.
130: Ti pannakailawlawag dagiti pannursurom, mangted iti lawag,
: ket pasiribenna dagiti nanumo.
131: Agal-alak iti pannakautoyko
: a manegsegga kadagiti bilbilinmo.
132: Taliawennak kadi ket kaasiannak,
: kas iti ar-aramidem kadagiti agayat kenka.
133: Kas inkarim, dimo ipalubos a matnagak;
: dimo ipalubos a ti dakes iturayannak.
134: Subbotennak kadagiti mangidadanes kaniak tapno matungpalko dagiti bilinmo.
135: Agraniag koma ti rupam iti biagko,
: ket isuronak kadagiti lintegmo.
136: Kas karayan nga agayus dagiti luak,
: gapu kadagiti tattao a mangsukir iti lintegmo.
137: Nalintegka, O Apo ,
: ket nalinteg met dagiti pangngeddengmo.
138: Nalinteg unay dagiti ipaalagadmo,
: natalgedda ken napudno.
139: Sumged ti pungtotko a kas apuy iti unegko,
: gapu ta binaybay-an dagiti
: kabusorko dagiti bilinmo.
140: Naan-anay ti pannakasuot ti karim,
: ket ay-ayaten unay toy adipenmo.
141: Uray no mauy-uyawak ken nanumo
: diak lipaten dagiti ipaalagadmo.
142: Agnanayon nga awan inggana ti kinalintegmo,
: ket pudno dagiti pannursurom.
143: Riribuk ken sennaay ti manglapunos kaniak,
: ngem dagiti bilinmo ti pagragsakak.
144: Umno amin a pannursurom ken awan inggana;
: ikkannak iti pannakaawat tapno agbiagak.
145: Umawagak kenka, O Apo , iti amin a pusok.
: Ipangagnak kadi, ket tungpalekto dagiti bilinmo.
146: Umawagak kenka; isalakannak kadi,
: ket taginayonek dagiti lintegmo.
147: Sakbay a bumigat dumawatak kenka iti tulong;
: mangnamnamaak iti pannakatungpal ti saom.
148: Saanak a maturog, agpatpatnagak a siririing
: a mangam-amiris, mangut-utob iti karim.
149: Ipangagnak kadi, O Apo ,
: kas mayallubog iti di agbalbaliw nga ayatmo.
: Ipakitam ti asim ket taginayonem ti biagko.
150: Umasidegen dagiti naranggas a mangidadanes kaniak;
: adtoyen dagiti di agtungpal iti lintegmo.
151: Ngem asidegka kaniak, O Apo ,
: ket agnanayon awan inggana ti amin a bilinmo.
152: Idi un-unana, naammoak
: a dagiti pannursurom inrantam ida nga agtalinaed iti agnanayon.
153: Kitaem kadi ti panagsagabak ket isalakannak,
: gapu ta diak binaybay-an ti lintegmo.
154: Ikalintegannak kadi ket wayawayaannak;
: kas mayannurot iti karim, isalakannak.
155: Saan a maisalakan dagiti managdakdakes,
: gapu ta dida tungpalen dagiti lintegmo.
156: Ngem naindaklan ti panangngaasim, O Apo ;
: ikkannak iti biag a mayallubog iti hustisiam.
157: Adu dagiti kabusorko ken mangidadanes kaniak,
: ngem diak baybay-an dagiti lintegmo.
158: Marurodak a makakita kadagiti mangliliput,
: agsipud ta dida tungpalen dagiti bilinmo.
159: Kitaem kadi, O Apo ,
: ti ayatko kadagiti pannursurom.
: Taginayonem ti biagko
: kas mayannurot iti di agbalbaliw nga ayatmo.
160: Naibatay ti lintegmo iti kinapudno,
: ket mataginayon ti amin a nalinteg a pangngeddengmo.
161: Awan panggapuan dagiti agtuturay a mangidadanes kaniak
: ngem iti amin a pusok, pagraemak dagiti saom.
162: Maragsakanak gapu kadagiti karim,
: kaslaak la iti makasarak iti napateg a gameng.
163: Guraek ken laisek ti amin a kinaulbod,
: ngem ay-ayatek ti lintegmo.
164: Mamimpito iti inaldaw nga agdaydayawak kenka,
: gapu kadagiti nalinteg a pangngeddengmo.
165: Naan-anay ti talged dagiti agayat iti lintegmo.
: Awan ti makabalin a mangitibkol kadakuada.
166: Ur-urayek, O Apo , ti panangisalakanmo,
: ket tungpalek dagiti bilinmo.
167: Tungpalek dagiti ipaalagadmo;
: ay-ayatek ida iti amin a pusok.
168: Tungpalek dagiti bilbilin ken pannursurom;
: makitam dagiti amin nga aramidko.
169: Dumanon koma kenka ti asugko, O Apo !
: Ikkannak kadi iti pannakaawat kas inkarim.
170: Ipangagmo koma ti kararagko;
: isalakannak kadi kas inkarim.
171: Kanayon a yebkasko ti pagdaydayawko kenka,
: gapu ta isursurom kaniak dagiti bilinmo.
172: Agkantaak iti maipapan iti lintegmo,
: gapu ta nalinteg dagiti bilinmo.
173: Madadaanka kadi a tumulong kaniak,
: ta tungtungpalek dagiti bilinmo.
174: Segseggaak, O Apo , ti panangisalakanmo!
: Pagragsakak ti lintegmo.
175: Ikkannak kadi iti biag tapno idaydayawka;
: masarakak koma ti tulong kadagiti pannursurom.
176: Nayaw-awanak a kasla napukaw a karnero,
: umaynak koma ngarud biroken nga adipenmo,
: ta diak nalipatan dagiti lintegmo.