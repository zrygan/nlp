1: Sinarungkarandak ti sumagmamano a panglakayen ti Israel ket nakiumanda kaniak maipapan iti pagayatan ti Apo .
2: Kalpasanna, nagsao kaniak ti Apo .
3: Kinunana, Anak ti tao, inyawat dagitoy a tattao ti pusoda kadagiti imahen ket yaw-awan ida dagitoy a didiosen tapno agbasolda. Saanko ida a sungbatan iti pannakiumanda kaniak.
4: Ita, kasaom ida ket ibagam a kastoy ti kunak nga Apo a Dios Siasinoman nga Israelita a masulisog nga agdaydayaw kadagiti imahen a pakaigapuan ti panagbasolna ket kalpasanna makiuman iti maysa a profeta, siak ti sumungbat kenkuana; daytoy ti sungbat a maikari kadagiti ginasut a didiosen a pagdaydayawanna.
5: Dagitoy a didiosen ti nakaigapuan ti panangtallikud kaniak dagiti Israelita ngem sapay koma ta magun-odko manen ti kinapudnoda babaen iti sungbatko.
6: Ngarud, ibagam kadagiti Israelita a siak nga Apo a Dios , kastoy ti kunak: Agsublikayo kaniak ket isardengyo ti agdaydayaw kadagiti makarimon a didiosenyo.
7: No tallikudannak ti siasinoman nga Israelita wenno ganggannaet nga agnaed iti Israel ket agdaydayaw kadagiti didiosen a pakaigapuan ti panagbasolna sa kalpasanna makiuman iti profetasiak, ni Yahweh, ti sumungbat kenkuana.
8: Busorek dayta a tao. Pagbalinek a pakaballaagan dagiti tattao. Ilaksidko iti taripnong dagiti tattaok tapno maammoanyo a siak ni Yahweh.
9: No maallilaw ti maysa a profeta ket saan a pudno ti ipakaammona, siak ti nangallilaw kenkuana. Ilaksidko kadagiti tattao ti Israel.
10: Agpadpada ti dusa ti profeta ken ti makiuman kenkuana.
11: Aramidek daytoy tapno saandak a tallikudan dagiti Israelita ken saanda a tulawan ti bagida gapu kadagiti basolda. Iti kasta, isudanto ti agbalin a tattaok ket siak met ti Diosda. Daytoy ti ibaga ti Apo a Dios .
12: Nagsao ti Apo kaniak.
13: Kinunana, Anak ti tao, no agbasol ti maysa a pagilian ket saan a napudno kaniak, dusaek ket dadaelek ti paggapuan ti taraonna. Ipanko ti bisin a mangpapatay a padapada kadagiti tattao ken animal.
14: Uray pay agnaed iti dayta a pagilian dagitoy tallo a lallaki, da Noe, Danel ken Job, isuda laeng ti maispal gapu iti nalinteg a panagbiagda. Daytoy ti kuna ti Apo a Dios .
15: Wenno nalabit a mangibulosak kadagiti narungsot nga animal tapno patayenda dagiti umili ket pagbalinenda a napeggad ti pagilian agingga nga awan ti agdaliasat sadiay,
16: uray no agnaed sadiay dagitoy tallo a lallaki, isapatak iti naganko nga Apo a sibibiag a Dios , nga awan ti maisalakanda uray pay dagiti annakda. Ti laeng bagbagida ti maispalda ket agbalinto a maysa a let-ang ti pagilian.
17: Wenno nalabit a mangyegak iti gubat iti dayta a pagilian a pangipanak kadagiti naranggas nga igam ket patayek amin dagiti tattao agraman dagiti animal,
18: uray no agnaed sadiay dagitoy tallo a lallaki, isapatak iti naganko nga Apo a sibibiag a Dios , nga awan ti maispalda uray pay dagiti annakda no di la ti bukodda a biag.
19: No mangyegak iti angol iti dayta a pagilian ket iti pungtotko, adu a tattao ken animal ti patayek gapu iti pungtotko
20: uray no agnaed sadiay da Noe, Danel ken Job, isapatak iti naganko nga Apo a sibibiag a Dios , nga awanto ti maispalda uray dagiti annakda. Tinto laeng bagbagida ti maispal gapu iti kinaimbagda.
21: Daytoy ti sao ti Apo a Dios Idissuorko ti uppat a kakaroan a pannusak iti Jerusalemgubat, bisin, narungsot nga animal ken angola mangpapatay kadagiti tattao ken animal.
22: No addanto makalasat ket ispalenna dagiti annakna, kitaenyo ida inton umayda kadakayo. Makitayonto no kasano ti kinadakesda ket mamatikayto a nainkalintegan ti dusa nga ipatayko iti Jerusalem.
23: Wen, maammoanyonto nga adda rasonko iti amin nga inaramidko. Daytoy ti kuna ti Apo a Dios .