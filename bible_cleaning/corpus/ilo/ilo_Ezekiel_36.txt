1: Kinuna ti Apo , Anak ti tao, agsaoka kadagiti bantay ti Israel ket ibagam a denggenda ti saok
2: nga Apo a Dios . Kunak kadakuada, Nagragsak dagiti kabusor ti Israel ket kinunada: Ita, kukuatayon dagita kadaanan a bantay!
3: Agipadtoka ngarud ket ipakdaarmo ti saok nga Apo a Dios . Sinakup dagiti kabangibang a pagilian dagiti bantay ti Israel, ket dinadaelda a namimpinsan. Gapu iti daytoy, rinabrabak ti tunggal maysa ti Israel.
4: Isut' gapuna, dakayo a bantay ti Israel, denggenyo ti kunak nga Apo a Dios , kadakayo a bantay ken turod, kadakayo a waig ken tanap, kadakayo a naglangalang a lugar ken kadakayo a napanawan a siudad a nagsamsaman ken rinabrabak dagiti kabangibang a nasion.
5: Siak nga Apo a Dios , iti napalalo a pungtotko, nagsaoak iti maibusor kadagiti kabangibang a nasion, nangruna iti Edom. Nagraragsak ken nanglalaisda idi sakupenda ti dagak ket tinagikuada dagiti pagpastoranna.
6: Agipadtoka ngarud iti daga ti Israel. Ibagam kadagiti bantay, turod, wawaig ken tantanap a siak nga Apo a Dios kastoy ti kunak gapu iti nakaro a pungtotko iti pananglalais kadakuada dagiti nasion.
7: Siak nga Apo a Dios isapatak nga agsagabanto met ti pannakaibabain dagiti kabangibang a nasion.
8: Ngem kadagiti bantay ti Israel, agbulongto manen dagiti kaykayo ket agbungada iti kanenyo, dakayo a tattaok nga Israelita. Asidegen ti panagsubliyo iti dagayo.
9: Addaak kadakayo ket ipanamnamak a maaradonto manen ti dagayo ket mamulaan.
10: Paaduekto ti bilangyo. Agnaedkayto kadagiti siudad ket tarimaanenyonto amin a nadadael.
11: Paaduekto ti bilang dagiti tattao ken baka. Ad-adukayto ngem idi un-unana ket adunto ti annakyo. Palubosankayto nga agnaed sadiay kas iti sigud ket narangrang-aykayto manen. Ket maammoanyonto a siak ni Yahweh.
12: Dakayo a tattaok nga Israelita, isublikayto iti daga a pagnaedanyonto manen. Dakayonton ti agtagikua iti daga ket saanton nga agbisin dagiti annakyo.
13: Siak nga Apo a Dios kunak a pudno ti ibagbaga dagiti tattao a mangmangan iti tao ti daga ken agal-ala kadagiti annak ti nasion.
14: Ngem manipud ita, saanton a ti agalun-on iti tao ti mangagaw kadagiti annakyo. Siak nga Apo a Dios ti nangibaga iti daytoy.
15: Saanton a masapul a denggen ti daga ti panangrabrabak dagiti nasion ken dinto masapulen a kitaenna ti pananglais kadakuada dagiti tattao. Saanton nga agawen ti daga dagiti annak ti nasion. Siak nga Apo a Dios ti nangibaga iti daytoy.
16: Nagsao kaniak ti Apo .
17: Kinunana, Anak ti tao, idi agnanaed dagiti Israelita iti dagada, tinulawanda babaen iti panagbiagda ken aramidda. Imbilangko ti aramidda a narugit a kas iti babai a madama nga agregla.
18: Impariknak kadakuada ti nakaro a pungtotko gapu iti panagpapatayda iti uneg ti pagilian ken gapu kadagiti imahen a pinangtulawda iti daga.
19: Dinusak ida gapu iti wagas ti panagbiag ken aramidda ket inwarasko ida kadagiti ganggannaet a pagilian.
20: Ngem iti sadinoman a napananda, imbabainda ti nasantoan a naganko gapu ta kuna dagiti tattao, Tattao ida ti Apo , ngem pimmanawda iti daga nga inted ti Diosda kadakuada.
21: Daytoy ti gapuna a sinalaknibak ti nasantoan a naganko, ta imbabain dagiti Israelita iti sadinoman a napananda.
22: Ita ngarud, ibagam kadagiti Israelita ti mensahek nga Apo a Dios Saan a gapu kadakayo nga Israelita nga aramidek daytoy, no di ket gapu iti nasantoan a naganko a tinulawanyo iti tunggal nasion a napananyo.
23: Inton iparangarangko kadagiti nasion ti kinasanto ti naindaklan a nagankoti naganko a tinulawanyo kadakuadamaammoandanto a siak ti Apo . Siak nga Apo a Dios ti nangibaga iti daytoy. Aramatenkayto a mangipakita kadagiti nasion iti kinasantok.
24: Iruarkayto kadagiti pagilian, ket isublikayto iti bukodyo a daga.
25: Warsiankayto iti nadalus a danum ket madalusankayto iti amin nga didiosen ken amin a nangtulaw kadakayo.
26: Ikkankayto iti baro a puso ken iti baro nga espiritu. Ikkatekto ti bimmato a pusoyo, ket suktakto iti manangngaasi a puso.
27: Ikabilkonto ti bukodko nga espiritu kadakayo ikagumaak nga annurotenyo dagiti bilinko ken salimetmetanyo dagiti lintegko nga intedko kadakayo.
28: Agnaedkayto iti daga nga intedko kadagiti kapuonanyo. Dakayto dagiti tattaok ket siakto ti Diosyo.
29: Ispalenkayto iti amin a mangtulaw kadakayo. Paaduekto ti trigo tapno dikayton agbisin.
30: Paaduekto ti bunga dagiti kayoyo ken ti apit dagiti talonyo tapno awanton ti bisin a pakaumsianyo iti imatang dagiti nasion.
31: Malagipyonto dagiti amin a dakes nga aramidyo ken dagiti biddutyo. Guraenyonto dagiti bagbagiyo gapu kadagiti basolyo ken dakes nga aramidyo.
32: Israel, kayatko a maammoanyo nga ar-aramidek dagitoy saan a gapu kadakayo. Kayatko a mariknayo ti bain ken pannakaipababayo gapu kadagiti aramidyo. Siak nga Apo a Dios ti nangibaga iti daytoy.
33: Kuna ti Apo a Dios , Inton madalusankayo iti amin a basolyo, pagnaedenkayto manen kadagiti siudadyo ket bangonenyonto manen dagiti narnarpuog.
34: Matalonto manen dagiti nagkaruotan ken langalang a dagayo ket saanton a kasamekan kas makita dagiti masansan nga aglabas.
35: Saritaento ti amin ti panagbalbaliw daytoy a daga! Langalang idi ngem nagbalinen a kas iti Hardin ti Eden; narba dagiti siudad, nasamsam dagiti sanikuada ket nabaybay-anda a rebba ngem addan agnaed ken nasarikedkedanda.
36: Maammoanto dagiti nakalasat a nasion iti likmutyo a siak, ni Yahweh ti mangtarimaan kadagiti narnarba a siudad ken mangmula manen kadagiti nabaybay-an a talon. Siak, ni Yahweh, ti nangikari iti daytoy ket tungpalek a tungpalen.
37: Kuna ti Apo a Dios , Palubosakto manen dagiti Israelita nga agpatulong kaniak. Paaduekto ida a kas iti arban dagiti karnero.
38: Mapnonto iti tattao dagiti narba a siudad; mapnodanto a kas iti pannakapno ti Jerusalem kadagiti karnero a mapuoran a kas daton iti aldaw ti fiesta. Ket maammoandanto a siak ni Yahweh.