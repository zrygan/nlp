1: Saan a naragsakan ni Jonas iti daytoy, ket simged ti pungtotna.
2: Inkararagna ken ni Yahweh: Daytoy ti kinabutengko, O Apo , idi addaak iti bukodko a pagilian. Daytoy ti kinabutengko nga aramidem, isut' gapuna a dinardarasko ti nagkamang idiay Tarsis. Ammok a managparabur ken manangngaasika a Dios. Ammok a naanuska iti amin a tiempo ken sidadaanka a mangibabawi iti panangdusam.
3: Ita, O Apo , alaem ti biagko, naim-imbag laengen a matayak ngem ti sibibiagak.
4: Rumbeng kadi nga agpungtotka? insungbat ni Yahweh.
5: Rimmuar ni Jonas idiay Nineve ket napan iti dayaen ti siudad. Nangaramid iti paglinonganna sadiay ket nagtugaw a manguray iti mapasamak iti siudad.
6: Pinagtubo ni Yahweh a Dios ti maysa a mula nga agpaay a linong ni Jonas tapno saan a mainitan. Kasta unay ti pannakaay-ayo ni Jonas iti mula.
7: Ngem iti agsapa ti sumuno nga aldaw, adda igges a nangkibkib iti mula ket natay. Aramid ti Dios daytoy.
8: Idi sumingising ti init, nangibaon ti Dios iti napudot nga angin a naggapu iti daya, ket uray la natalimudaw ni Jonas gapu iti makasinit a pudot ti init. Indawatna manen ti pannakatayna. Naim-imbag la koman a matayakon! kinunana.
9: Ngem kinuna ti Dios kenkuana, Tumutop kadi nga agpungtotka gapu iti napasamak iti mula?
: Insungbat ni Jonas, Wen, rumbeng nga agpungtotak. Saan a maep-ep ti pungtotko ket uray isun ti pakatayak.
10: Kinuna ti Apo Maasianka iti daytoy a mula? Nagtubo iti maysa a rabii sa met la napukaw iti sumuno a rabii. Awan ti nagbannogam iti daytoy ket saan a sika ti nangpadakkel ngem maasianka!
11: Saan kadi a rumbeng a maasianak met iti Nineve, daytoy agdindinamag a siudad nga addaan iti nasursurok a 120,000 a tattao a dida ammo ti naimbag ken dakes, agraman pay dagiti nakaad-adu nga animal?