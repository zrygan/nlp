1: O Apo , dinak kadi ungtan no makapungtotka,
: dinak kadi dusaen no makapungtotka!
2: Kaasiannak kadi, O Apo , ta napaksuyanak;
: papigsaennak ta awanen a pulos ti pigsak.
3: Mariribuk unay toy kararuak.
: O Apo , kaanonto a tulongannak?
4: Umayka, O Apo , ket isalakannak;
: gapu iti ayatmo, ispalennak.
5: Awan makalagip kenka iti lubong dagiti natay;
: iti tanem, awan ti mangitan-ok kenka sadiay.
6: Iti kasta unay a ladingitko, napaksuyanak,
: iti rinabii a panagsangsangitko maslep ti iddak,
: mabasbasa ti punganko kadagiti luluak.
7: Kumudrepen ti panagkitak;
: lumlumtegen dagiti matak iti kasasangitko
: gapu kadagiti amin a kabusorko.
8: Adaywandak, dakayo a dakes a tattao!
: Denggen ti Apo dagiti sasaibekko.
9: Ipangagna ti dawatko;
: sungbatanna dagiti kararagko.
10: Mariknanto dagiti kabusorko
: ti saem ti pannakaabak.
: Kellaat a mawarawarada, ket mapagtalawdanto.