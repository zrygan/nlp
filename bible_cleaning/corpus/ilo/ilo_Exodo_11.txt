1: Kinuna ni Yahweh ken ni Moises, Maysa laengen a didigra ti yegko iti ari ti Egipto ken kadagiti tattaona ket kalpasanna, palubosannakayton a pumanaw. Kinapudnona, pagtalawennakayto amin.
2: Ita, ibagam kadagiti Israelita a dumawatda iti pirak ken balitok nga alahas iti kaarrubada.
3: Intan-ok ni Yahweh dagiti Israelita ket nagraem kadakuada dagiti Egipcio. Kinaagpaysona, imbilang dagiti ofisiales ken dagiti tattao a natan-ok unay ni Moises.
4: Kinuna ni Moises iti ari, Kastoy ti paibaga ti Apo Inton tumengnga ti rabii, sursorekto ti Egipto.
5: Matayto dagiti amin nga inauna nga annak a lallaki iti amin a paset ti Egipto, manipud iti anak ti ari nga agtawid iti tronona agingga iti anak ti tagabu a babai a para giling. Matayto met ti inauna nga anak dagiti amin nga animal.
6: Iti entero nga Egipto, addanto napigsa a dung-aw a di pay nangnangngeg idi wenno mangngeganto manen.
7: Ngem awanto ti uray aso a mangtaul kadagiti Israelita wenno animalda tapno maammoanyo a dusaek dagiti Egipcio idinto a bendisionak dagiti Israelita.
8: Inggibus ni Moises, Umayto kaniak dagitoy ofisialesmo ket agrukbabdanto iti sangoanak. Pumanawkayo, sika ken dagiti amin a tattaom! ipukkawdanto. Kalpasan dayta, pumanawakto.
: Ket sipupungtot ni Moises a nangpanaw iti ari.
9: Kinuna ni Yahweh ken ni Moises, Dinakanto ipangag ti ari tapno maaramidko ti ad-adu pay a milagro iti daytoy a daga.
10: Inaramid da Moises ken Aaron amin dagitoy a milagro iti sangoanan ti ari. Ngem pinatangken ni Yahweh ti puso ti ari ket dina pinalubosan dagiti Israelita a pumanaw iti pagilianna.