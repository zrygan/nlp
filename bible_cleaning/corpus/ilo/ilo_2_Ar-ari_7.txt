1: Insungbat ni Eliseo, Denggem ti sao ti Apo ! Iti kastoy nga oras inton bigat, mabalinyonto ti gumatang iti tiendaan ti Samaria iti sangapulo a litro ti kasayaatan a trigo wenno 20 a litro ti sebada iti maysa a bagi ti pirak.
2: Nagsao ti ofisial a mangkuykuyog iti ari. Kinunana ken ni Eliseo, Saan a mapasamak dayta uray no mangyeg a dagus ti Apo iti tudo!
: Makitamto a mapasamak daytoy ngem dimonto maramanan ti uray ania kadagiti makan, insungbat ni Eliseo.
3: Iti ruar ti ruangan ti Samaria, adda uppat a lallaki nga agkukutel. Kinunada iti maysa ken maysa, Apay nga agur-uraytayo ditoy agingga a mataytayo?
4: Awan serserbina a sumrektay iti siudad ta mataytayo iti bisin; ngem no agyantayo ditoy, mataytayo met laeng. Intayo ngarud iti kampo dagiti Siriano. No didatay an-anoen, agbiagtayo, ngem no papatayendatayo, di mataytayo.
5: Iti kasta, idi sumipngeten, napanda iti kampo dagiti Siriano ngem idi makasangpetda, awan ti nasarakanda sadiay.
6: Ngamin, nangparnuay ni Yahweh iti kasla daranudor ti sumungsungad a dakkel nga armada, agraman dagiti kabalio ken luglugan a pakigubat. Idi mangngeg dagiti Siriano daytoy, impagarupda a sumangpet dagiti Heteo ken Egipcio a tinangdanan ti ari ti Israel a mangraut kadakuada.
7: Nagdardarasda ngarud a naglibas iti dayta a sumipnget. Pinanawanda ti kampoda agraman dagiti kabalio ken asno ken amin nga adda kadagiti toldada ket nagtatarayda a mangisalakan iti biagda.
8: Idi makadanon dagiti uppat a lallaki iti igid ti kampo, simrekda iti maysa a tolda. Kinnan ken ininumda ti nasarakanda iti unegna. Nagalada kadagiti pirak, balitok ken pagan-anay sada napan inlemmeng dagitoy; kalpasanna, nagsublida, simrekda iti sabali a tolda, sinamsamda met dagiti nagunegda sada napan inlemmeng dagiti innalada.
9: Ngem kinunada iti tunggal maysa, Saan a rumbeng nga aramidentayo ti kastoy! Adda naimbag a damag a mabalintay nga ipakaammo ket ditay koma ilimlimed. No ipabigattayo, awan duadua a madusatayo. Intay ipakaammo itan kadagiti ofisiales ti ari!
10: Ngarud, pimmanawda iti kampo dagiti taga-Siria ket nagsublida iti siudad. Pinukkawanda dagiti guardia iti ruangan: Simrekkam iti kampo dagiti taga-Siria! Pulos nga awan ti nakitami a tao wenno nangngegmi a timek. Sigagalut dagiti kabalio ken asno ket binaybay-anda lattan dagiti toldada.
11: Inwaragawag dagiti guardia ti damag ket naidanon iti palasio.
12: Rabii pay laeng ngem bimmangon ti ari iti iddana ket kinunana kadagiti ofisialesna, Ibagak kadakayo ti pampanunoten nga aramiden dagiti taga-Siria! Ammoda nga agbisintayo ditoy ket pimmanawda iti kampoda sada napan naglemmeng iti away. Namnamaenda a rummuartayo tapno agbiroktay iti kanentayo ket tiliwendatay a sibibiag sada sakupen ti siudad.
13: Kinuna ti maysa kadagiti ofisialesna, Matayto met laeng dagiti tattao iti siudad a kas kadagiti natayen iti bisin. Mangibaonka ngarud iti lallaki nga agsakay kadagiti lima a kabalio a natda tapno maammoantayo no ania ti napasamak.
14: Nangpilida iti sumagmamano a lallaki ket nagluganda iti dua a lugan a pakigubat. Imbilin ti ari, Inkay ammoen no ania ti napasamak iti armada ti Siria.
15: Pimmanaw dagiti lallaki. Idi makadanonda iti Jordan, awan ti nakitada a kabusor. Nakitada ketdi iti dalan dagiti agkaiwara a pagan-anay ken armas nga impurruak dagiti taga-Siria iti panagdardarasda nga agtalaw. Kalpasanna, nagsubli dagiti naibaon ket impadamagda ti nakitada.
16: Rimmuar dagiti tattao ti Samaria ket nagsamsamda iti kampo dagiti Siriano. Natungpal ti sao ni Yahweh: nailako iti maysa a bagi ti pirak ti sangapulo a litro ti kasayaatan a trigo wenno ti 20 a litro ti sebada.
17: Dinutokan ti ari ti Israel ti ofisial a mangkuykuyog kenkuana a mangipangulo kadagiti mangguardia iti ruangan ti siudad. Nabaddebaddekan dagiti tattao ti ofisial ket natay, kas imbaga ni Eliseo idi napan kenkuana ti ari.
18: Imbaga idi ni Eliseo iti ari nga iti dayta nga oras iti sumuno nga aldaw, mailako iti maysa a bagi ti pirak ti sangapulo a litro ti kasayaatan a trigo wenno ti 20 a litro ti sebada iti tiendaan ti Samaria.
19: Kastoy idi ti insungbat ti ofisial: Saan a mapasamak uray no mangyeg a dagus ti Apo iti tudo! Kastoy met ti sungbat ni Eliseo: Makitamto a mapasamak daytoy ngem dimonto maramanan ti uray ania kadagiti makan.
20: Kasta ti napasamak kenkuana: natay a nabaddebaddekan dagiti tattao iti ruangan ti siudad.