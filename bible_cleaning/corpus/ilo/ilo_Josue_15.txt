1: Daytoy ti daga a naited kadagiti familia iti tribu ti Juda
: Dumanon ti sakupda iti abagatan agingga iti pungto ti let-ang ti Zin, iti beddeng ti Edom.
2: Daytoy ti akin-abagatan a beddeng a mangrugi iti pungto ti Natay a Baybay,
3: ket agpa-abagatan manipud iti Bessang ti Akrabbim, sa lumasat idiay Zin. Agturong iti abagatan idiay Kades Barnea, agtuloy iti Hezron ket mapan idiay Addar, agpa-Karka,
4: labsanna ti Azmon, sana suroten ti waig nga adda iti beddeng ti Egipto agingga a rummuar iti Taaw Mediterranean a pagpatinggaan ti beddeng. Daytoy ti akin-abagatan a beddeng ti Juda.
5: Ti Natay a Baybay ti beddengna iti daya, agingga iti sabangan ti Jordan. Mangrugi met ditoy ti akin-amianan a beddeng,
6: aglayon nga agturong idiay Bet-hogla ket agpa-amianan agingga iti pantok a pakatannawagan iti tanap ti Jordan. Sumang-at manen iti Bato ni Bohan anak ni Ruben ni Bohan,
7: ket manipud iti Tanap ti Acor mapan idiay Debir, sa agpa-amianan nga agsikko idiay Gilgal a sumango iti Bessang ti Adummim iti akin-abagatan a bangir ti tanap. Manipud dita, aglayon nga agturong iti ubbog ti Ensemes, ket rummuar a mapan idiay Enrogel,
8: sumang-at ti beddeng iti Tanap ti Hinnom iti abagatan a paset ti turod a nakaisaadan ti Jerusalem a siudad dagiti Jebuseo. Sumang-at ti beddeng iti tapaw ti bantay a kasumbangir ti Tanap ti Hinnom iti abagatan, iti akin-amianan a pungto ti Tanap ti Refaim.
9: Manipud iti bantay, agturong iti ubbog ti Neftoa, ket rummuar kadagiti siudad nga asideg ti Bantay Efron; agsikko nga agturong idiay Baala wenno Kiriat Jearim.
10: Manglikaw iti laud ti Baala, mapan iti katurturodan ti Edom, agpangato iti amianan a bangir ti Bantay Jearim wenno Kesalon, bumaba idiay Betsemes, ket aglayon idiay Timnat.
11: Rummuar kadagiti bakras iti amianan ti Ekron, agbaw-ing nga agpa-Sikkeron, labsanna ti Bantay Baala, ket aglayon idiay Jabneel. Agpatingga ti beddeng iti Taaw Mediterranean a mangbukel
12: iti akinlaud a beddeng.
: Dagitoy dagiti beddeng dagiti tattao iti familia ti Juda.
13: Kas imbilin ni Yahweh ken ni Josue, adda paset ti daga dagiti tattao iti tribu ti Juda a naited ken ni Caleb nga anak ni Jefone. Isu daytoy ti Hebron a siudad ni Arba nga ama ni Anak.
14: Pinapanaw ni Caleb iti dayta a lugar dagiti kaputotan ni Anak: dagiti familia a Sesai, Ahiman ken Talmai.
15: Manipud sadiay, rinautna dagiti agnaed idiay Debir Kiryat Sefer idi ti nagan daytoy a siudad.
16: Kinuna ni Caleb, Yasawak ni Acsa nga anakko iti siasinoman a mangparmek iti Kiryat Sefer.
17: Ni Otniel nga anak ni Kenaz a kabsat ni Caleb ti nangparmek iti siudad. Inted ni Caleb kenkuana ni Acsa nga asawaenna.
18: Iti aldaw ti kasar, imbaga ni Otniel ken ni Acsa a dumawat iti talon ken ni amana. Dimsaag ni Acsa iti asnona, ket dinamag ni Caleb nga amana no ania ti kayatna.
19: Ikkannak iti sagut, kinunana. Gapu ta impannak iti natikag a pagilian, ikkannak iti ubbog. Inted ni Caleb dagiti akingngato ken akimbaba nga ubbog.
20: Daytoy ti daga nga inawat dagiti familia iti tribu ti Juda a kukuada.
21: Dagiti kaabagatanan a siudad iti asideg ti beddeng iti Edom: Kabzeel, Eder, Jagur,
22: Kina, Dimona, Adada,
23: Kedes, Hasor, Itnan,
24: Zif, Telem, Bealot,
25: Hasor Hadatta, Keriot Hezron wenno Hasor,
26: Amam, Sema, Molada,
27: Hazargadda, Hesmon, Bet-pelet;
28: Hazarsual, Beerseba, Biziotia,
29: Baala, Iyim, Ezem,
30: Eltolad, Kesil, Horma,
31: Siklag, Madmanna, Sansanna,
32: Lebaot, Silim, Ain, ken Rimmon: 29 a siudad, agraman dagiti kabangibangda nga ili.
33: Iti tanap, dagitoy dagiti siudad: Estaol, Zora, Asena,
34: Zanoa, Engannim, Tappua, Enam,
35: Jarmut, Adullam, Soco, Aseka,
36: Saaraim, Aditaim, Gedera, Gederotaim: 14 a siudad, agraman dagiti kabangibangda nga ili.
37: Adda met ti Senan, Hadasa, Migdalgad,
38: Dilean, Mizpa, Jocteel,
39: Lakis, Bozkat, Eglon,
40: Cabon, Lamam, Kitlis,
41: Gederot, Betdagon, Naama, Makeda: 16 a siudad, agraman dagiti kabangibangda nga ili.
42: Adda met ti Libna, Eter, Asan,
43: Jifta, Asena, Nesib,
44: Keila, Aksib ken Maresa: siam a siudad, agraman dagiti kabangibangda nga ili.
45: Adda met ti Ekron ken dagiti ili ken barriona,
46: ken amin a siudad ken ili nga asideg ti Asdod, manipud Ekron agingga iti Baybay Mediterranean.
47: Adda met ti Asdod ken ti Gaza, agraman ili ken barrioda, a dumanon iti waig iti beddeng ti Egipto ken iti igid ti Baybay Mediterranean.
48: Iti katurturodan, adda ti Samir, Jattir, Soco,
49: Danna, Kiryat Sana wenno Debir,
50: Anab, Estemoa, Anim,
51: Gosen, Holon ken Gilo: sangapulo ket maysa a siudad, agraman dagiti kabangibangda nga ili.
52: Adda met ti Arab, Duma, Esan,
53: Janim, Bet Tappua, Afeca,
54: Humta, Kiryat Arba wenno Hebron ken Zior: siam a siudad, agraman dagiti kabangibangda nga ili.
55: Adda met ti Maon, Carmel, Zif, Jutta,
56: Jezreel, Jocdeam, Zanoa,
57: Canin, Gibea ken Timnat: sangapulo a siudad, agraman dagiti kabangibangda nga ili.
58: Adda met ti Halhul, Bet-sur, Gedor,
59: Moara, Bet-anot ken Eltecon: innem a siudad agraman dagiti kabangibang nga ili.
60: Adda ti Kiryat Baal wenno Jearim Baal ken ti Rabba: dua a siudad agraman dagiti kabangibang nga ili.
61: Iti let-ang isuda dagitoy: Bet Araba, Middin, Secaca,
62: Nibsan, ti Siudad ti Ain, ken Engedi: innem a siudad, agraman dagiti kabangibangda nga ili.
63: Ngem saan a nabalinan dagiti taga-Juda a pinapanaw dagiti Jebuseo nga agnaed idiay Jerusalem. Agpapan ita, adda pay laeng sadiay dagiti Jebuseo a makipagmanaed kadagiti tattao ti Juda.