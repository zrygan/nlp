1: Iti maysa nga aldaw, nagsao ni Yahweh ken ni Jonas nga anak ni Amittai.
2: Kinunana, Inka idiay Nineve, ket ballaagam dayta agdindinamag a siudad, ta naipadamag kaniak ti kinadakes dagiti tattao.
3: Ngem nagrubbuat ketdi ni Jonas ket sabali ti tinurongna tapno itarayanna ni Yahweh. Napan idiay Joppe ket nakasarak iti barko nga agturong idiay Tarsis. Kalpasan ti panagbayadna iti pletena, limmugan a kaduana dagiti tripulante tapno mapan sadiay, ket iti kasta, maadaywanna ni Yahweh.
4: Ngem imbulos ni Yahweh ti napigsa nga angin iti taaw. Napigsa ti bagio ket kasla marba ti barko.
5: Nagbuteng dagiti tripulante ket immawag ti tunggal maysa iti diosna. Tapno lumag-an ti barko, intappuakda dagiti karga. Ngem adda ni Jonas iti akimbaba a kadsaaran ti barko iti maysa a suli, ket nargaan ti turogna.
6: Sadiay ti nakasarakan kenkuana ti kapitan ti barko. Apay a matmaturogka? kinuna ti kapitan. Bumangonka ketdi ket agpatulongka iti diosmo bareng no kaasiannatayo ket saantayo a matay.
7: Iti kasta, kinuna dagiti tripulante iti tunggal maysa, Agbibinnunottayo tapno maammoantayo no siasino ti mapabasol iti daytoy didigra a dimteng kadatayo. Nagbibinnunotda ket rimmuar ti nagan ni Jonas.
8: Kinunada kenkuana, Ita, ibagam kadakami no siasino ti mapabasol iti daytoy! Ania ti ar-aramidem ditoy? Taga-anoka? Ania ti ilim ken ania a tribu ti nagtaudam?
9: Kinuna ni Jonas, Maysaak a Hebreo. Agdaydayawak iti Apo a Dios ti langit a namarsua iti taaw ken iti daga.
10: Imbaga ni Jonas kadakuada nga itartarayanna ni Yahweh.
: Idi naammoanda daytoy, nagbuteng dagiti tripulante ket kinunada, Nakabutbuteng daytoy nga inaramidmo!
11: Idi dumawel latta ti taaw bayat ti panaglabas ti oras, kinuna dagiti tripulante ken ni Jonas, Ania ti aramidenmi kenka tapno sumardeng ti bagio?
12: Itappuakdak tapno agkalma, insungbat ni Jonas. Ammok a siak ti nakaigapuan ti idadateng kadakayo daytoy nadawel a bagio.
13: Nupay kasta, kayat dagiti tripulante nga ipaigid ti barko. Inkabilda ti amin a kabaelanda nga aggaud ngem awan ti maaramidda ta pumigpigsa ti angin.
14: Isut' gapuna nga immasugda ken ni Yahweh, O Apo , dawatenmi kenka a dinakami patayen a kas dusami gapu ta patayenmi daytoy a tao! Sika, O Apo , ti makaammo iti daytoy. Sika ti akin-aramid.
15: Kalpasanna, binagkatda ni Jonas sada intappuak iti taaw. Nagkalma a dagus ti bagio.
16: Kasta unay ti panagbuteng dagiti tripulante ken ni Yahweh ket nagidatagda iti daton ken nagkarida nga agserbi kenkuana.
17: Binilin ni Yahweh ti maysa a dakkel nga ikan a mangalun-on ken ni Jonas. Tallo nga aldaw ken tallo a rabii nga adda ni Jonas iti tian ti ikan.