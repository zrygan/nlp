1: Tumakder ti Dios ket
: warawaraenna dagiti kabusorna!
: Maparmek koma dagiti gumurgura kenkuana ket agtatarayda.
2: Pukawenna ida a kas mayangin nga asuk;
: kas pannakalunag ti allid iti apuy,
: kasta met ti pannakapukaw dagiti managdakdakes iti imatang ti Dios.
3: Ngem maragsakan dagiti nalinteg,
: ket agrambakda iti imatangna;
: naragsakda ket agriawda iti rag-o.
4: Kantaanyo ti Dios,
: agkantatayo para kenkuana
: nga umay a nakasakay kadagiti ulep.
: Apo ti nagannaagragsakkay iti sangoananna.
5: Agnaed ti Dios iti nasantoan a Templona;
: salaknibanna dagiti balo, aywananna dagiti ulila.
6: Ikkanna iti balay ti tao a malmalday;
: wayawayaanna dagiti balud, paragsakenna ida;
: ngem agyan dagiti nasukir iti awan matatao a daga.
7: Idi impanguloam dagiti tattaom, O Dios,
: idi binallasiwyo ti let-ang,
8: nagginggined ti daga ket nagtudo iti napigsa
: gapu iti kaaddam.
: Uray ti Bantay Sinai nadayeg iti yaaymo, O Dios ti Israel.
9: Pinagtudom iti napigsa, aglablabonan
: ket dimmam-eg manen ti natikag a daga;
10: nagtaeng dagiti tattaom sadiay;
: iti kinaimbagmo, inikkam ti kasapulan dagiti nakurapay.
11: Nagbilin ti Apo,
: ket adu a babbai ti nangisaknap iti damag
12: Agtatalawen dagiti ari ken dagiti buyotda!
: Dagiti babbai a nabati iti pagtaengan
: nagbibingayandan dagiti nasamsam
13: sinan-kalapati a nakalupkopan iti pirak;
: sumilsilap ti puro a balitok a payakda.
: Iti aldaw ti gubat, apay a nagyan ti dadduma
: kadakayo iti koral dagiti karnero?
14: Idi warawaraen ti Mannakabalin a Dios
: dagiti ari idiay Bantay Salmon,
: pinagtudona iti niebe sadiay.
15: Nagtayag ketdin ti Bantay Basan!
: Nagadun a pantokmo, bantay ti Basan!
16: Manipud iti adu a pantokmo,
: apay a matmatam a silalais
: ti bantay a pinili ti Dios a pagtaengan?
: Agnanayonto nga agnaed sadiay ti Apo !
17: Kadua ti Dios ti rinibribu a nabileg a luganna.
: Naggapu ti Apo idiay Sinai
: ket mapan iti nasantoan a disso.
18: Ikuyogna ti adu a balud a sumang-at iti nangato a disso.
: Umawat kadagiti sagut nga aggapu
: kadagiti nasukir a tattao.
: Agtaengto sadiay ti Apo a Dios.
19: Madaydayaw ti Apo,
: inaldaw nga ibaklayna dagiti awittayo.
: Isu ti Dios a mangisalakan kadatayo.
20: Dios a mangisalakan ti Diostayo;
: isu ti Apo nga Apotayo;
: ket iti patay, ispalennatayo.
21: Awan duadua a buraken
: ti Dios ti ulo dagiti kabusorna
: a di mangiwaksi iti kinamanagbasolda.
22: Kinuna ti Apo, Yawidkonto dagiti kabusormo manipud Basan;
: aonekto ida iti lansad ti taaw nga inda nagkamangan
23: tapno magna dagiti saiti darada,
: ket agab-ab dagiti asom iti kaykayatda.
24: O Dios nga Arik, makita amin a tao
: ti parada ti balligim nga agturong iti santuario.
25: Umuna dagiti kumakanta;
: sumaruno dagiti babbalasang nga agtuktokar iti pandereta,
: adda dagiti musiko iti likudda.
26: Idaydayawyo ti Dios iti taripnong dagiti tattaona;
: wen, idaydayawyo ti Apo , dakayo a kaputotan ti Israel!
27: Ti kabassitan a tribu
: ti Benjamin ti mangipangulo kadakuada,
: sumaruno dagiti pangulo ti Juda ken ti grupoda
: sa dagiti prinsipe ti Zabulon ken Neftali.
28: Ipakitam ti bilegmo, O Dios,
: ipakitam ti pigsam nga inusarmo nga agpaay kadakami.
29: Manipud iti Templom idiay Jerusalem
: a pangipanan dagiti ari kadagiti sagutda kenka,
30: tubngarem ti Egipto, dayta atap nga ayup iti karunoan;
: tubngarem dagiti pagilian,
: dayta arban ti toro a baka ken dagiti urbonda
: aginggat' agparintumengda
: ket idatonda dagiti pirakda.
: Warawaraem dagita a tattao a naayat a mangparnuay iti gubat!
31: Umayto dagiti embahador manipud Egipto.
: Ingatonto dagiti taga-Etiopia ti imada nga agkararag iti Dios.
32: Kantaanyo ti Dios, dakayo a pagarian ti lubong;
: agkantakay iti pagdaydayaw iti Apo,
33: isu nga agdaliasat iti tangatang, ti daan a tangatang.
: Denggenyo ti napigsa a timekna!
34: Ipakaammoyo ti pannakabalin ti Dios,
: ti dayagna a mangrimbaw iti Israel;
: rimbawan ti bilegna ti tangatang.
35: Anian a nakaskasdaaw ti Dios a rummuar iti santuariona!
: Anian a nakaskasdaaw ti Dios ti Israel!
: Ikkanna ti pigsa ken bileg dagiti tattaona.
: Madaydayaw ti Dios!