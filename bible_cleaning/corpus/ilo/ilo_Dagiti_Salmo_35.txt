1: Suppiatem, O Apo ,
: dagiti mangsuppiat kaniak,
: gubatem dagiti manggubat kaniak!
2: Alaem ti kalasag ken igammo,
: ket umaynak tulongan.
3: Isaganam ti gayang ken wasaymo,
: ket sarangtem dagiti kumamat kaniak!
: Ikarim kaniak nga isalakannak.
4: Maibabain ken maabak koma
: dagiti agpanggep a mangpatay kaniak!
: Mapasanud ken mariribuk koma
: dagiti agtarigagay a mangranggas kaniak!
5: Kasda la koma taep a mayangin,
: idinto a kamaten ida ti anghel ti Apo !
6: Nasipnget ken nagalis koma ti dalanda,
: bayat ti panangsunson ti anghel ti Apo kadakuada.
7: Nangaramidda nga awan gapgapuna iti silo tapno tiliwendak.
: Nagkalida iti nauneg nga abut a pangipalab-oganda kaniak.
8: Ngem madadaeldanto a dida mapakpakadaan;
: matiliwdanto iti palab-og nga impakatda,
: ket matnagdanto iti mismo nga abut a kinalida!
9: Ngem gapu iti Apo agragsakakto;
: gapu ta insalakannak, agrag-oakto.
10: Iti amin a pusok, kunakto iti Apo ,
: Awanen ti kas kenka!
: Salaknibam dagiti nakapuy
: iti ranggas dagiti napigsa.
: Salaknibam met dagiti napanglaw ken nakakaasi iti ulpit dagiti mangidadanes!
11: Agsaksi dagiti managdakdakes iti maibusor kaniak,
: ket ipabasolda kaniak ti diak inaramid.
12: Dakes ti isupapakda iti impaayko nga imbag,
: ket malmesak iti pannakaupay.
13: Ngem nagladingitak idi masakitda;
: nagayunarak gapu kadakuada.
: Nagkararagak a sidudumog,
14: kaslaak la mangikarkararag
: iti gayyem wenno kabsat.
: Nagpagnapagnaak a sidudumog ken silaladingit
: a kas iti anak a mangdung-aw iti inana.
15: Ngem nagragsakda idi naitibkolak,
: nagkatkatawada a nanglawlaw kaniak.
: Kinabkabildak dagiti saanko nga am-ammo;
: saandak a sinardengan a minalmalo.
16: Awan sarday a rinabrabakdak,
: ket nagngarietda iti pungtotda kaniak.
17: Kasano pay ti kabayag, O Apo ,
: a buybuyaennak lattan?
: Arayatennak kadi no darupendak.
: Isalakanmo ti biagko kadagitoy a leon!
18: Agyamanakto kenka iti gimong dagiti tattaom.
: Idaydayawkanto iti sangoanan ti dakkel a taripnong.
19: Dimo ipalubos dagiti naulbod a kabusorko
: nga agragsak iti pannakaparmekko!
: Dimo palubosan dagiti manggura kaniak nga awan gapgapuna
: a pagragsakanda ti panagladingitko.
20: Saanda nga agsao a kas gagayyem;
: agparboda ketdi iti amin a kita ti ulbod
: a maibusor kadagiti tattao nga agayat iti talna.
21: Iriawda ti panangpabasolda kaniak,
: Hoy! Nakitami ti inaramidmo, kunada.
22: Ngem sika, O Apo , nakitanak;
: saanka ngarud nga agulimek.
: Dika kadi umadayo kaniak!
23: Agriingka, O Apo, ket ikaluyanak;
: tumakderka, Diosko, ket ikalintegannak.
24: Nalintegka, O Apo ,
: ipakaammom ngarud nga awan basolko.
: Dimo ipalubos, O Diosko,
: nga agragsak dagiti kabusorko!
25: Dimo ipalubos a kunada iti bagida,
: Naparmekmin a namimpinsan!
: Dimo ipalubos a kunada,
: Ala, dayta man ti kayatmi!
26: Mamimpinsan koma
: a maparmek ken mariribuk
: dagiti maragsakan iti panagsagabak.
: Maibabain ken maipababa koma
: dagiti mangipapan a naim-imbagda ngem siak!
27: Agdir-i koma a sirarag-o iti mamin-adu
: dagiti maragsakan iti pannakawayawayak.
: Kunada koma, Naindaklan ti Apo ;
: agragsak iti panagballigi ti adipenna!
28: Iti kasta, ipakaammokto ti kinalintegmo,
: ket agmalmalem nga idaydayawkanto.