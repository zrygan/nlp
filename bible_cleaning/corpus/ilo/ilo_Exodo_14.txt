1: Kinuna ni Yahweh ken ni Moises,
2: Pagsubliem dagiti Israelita ta mapanda agkampo iti sango ti Pihahirot iti nagbaetan ti Migdol ken ti Nalabaga a Baybay, iti asideg ti Baal Zefon.
3: Ipagarupto ti ari ti Egipto a nayaw-awanda ket napupokda iti let-ang.
4: Patangkenekto ti pusona ket kamatennanto ida. Maidaydayawakto iti panangparmekko kenkuana ken iti amin nga armadana. Maammoanto dagiti Egipcio a siak ni Yahweh. Tinungpal dagiti Israelita ti naibilin kadakuada.
5: Idi naibaga iti ari ti Egipto a nakapanawen dagiti Israelita, nagbaliw ti panunotna, kasta met dagiti ofisialesna ket kinunada, Ania daytoy nga inaramidtayo? Impalubostayo a pumanaw dagiti Israelita ket ita, awandan a tagabutayo!
6: Pinaisagana ti ari ti luganna a pakigubat ken ti armadana.
7: Nagrubbuat a kaduana ti amin a lugan a pakigubat agraman dagiti 600 a kasayaatan a lugan nga impanguloan dagiti ofisialesda.
8: Pinatangken ni Yahweh ti puso ti ari ket kinamatna dagiti Israelita a pumampanaw a sibaballigi.
9: Sinunson ida ti armada ti Egiptodagiti amin a kabalio, dagiti lugan a pakigubat, ken dagiti nagkabalio a soldado. Nakamakamda dagiti Israelita iti kampoda iti igid ti Nalabaga a Baybay, iti asideg ti Pihahirot ken Baal Zefon.
10: Idi makita dagiti Israelita ti ari ken ti armadana a kumamkamat kadakuada, kasta unay ti butengda ket immawagda ken ni Yahweh.
11: Kinunada ken ni Moises, Apay pay laeng nga inyegnakami a matay ditoy let-ang? Awan aya ti pagitaneman idiay Egipto? Kitaem ti nagbanagan ti panangiruarmo kadakami iti Egipto!
12: Sakbay a pimmanawtayo, imbagami kenkan a kastoy ti mapasamak! Kinunami idi a bay-annakami lattan a tagabu dagiti Egipcio. Naim-imbag a tagabukami sadiay ngem ti mataykami ditoy let-ang.
13: Kinuna ni Moises kadakuada, Dikay agbuteng. Patibkerenyo ti pakinakemyo. Ita nga aldaw, makitayo ti panangisalakan ti Apo kadakayo. Diyonton makita dagiti Egipcio.
14: Ti Apo ti makigubat ket awan nasken nga aramidenyo.
15: Apay nga awagannak? kinuna ni Yahweh ken ni Moises. Bilinem dagiti Israelita nga ituloyda ti magna.
16: Ilayatmo ta sarukodmo iti baybay. Mabingayto ti danumna tapno mabalin dagiti Israelita ti magna iti namaga a daga.
17: Patangkenek iti kasta unay ti puso dagiti Egipcio tapno kamatenda ida. Maidaydayawakto iti panangparmekko iti ari, iti armadana, kadagiti luganna ken kadagiti nagkabalio a soldadona.
18: Maammoanto dagiti Egipcio a siak ni Yahweh inton maparmekko ida.
19: Nagpalikud ti anghel ti Dios a magmagna iti sangoanan dagiti Israelita. Immalis met ti monmon nga ulep ket
20: nagyan iti nagbaetan ti armada dagiti Egipcio ken dagiti Israelita. Gapu iti ulep, nasipnget ti ayan dagiti Egipcio ngem nalawag ti yan dagiti Israelita, isu a nagpatpatnag a saan a nakapaginnasideg dagiti dua nga armada.
21: Inlayat ni Moises ti imana iti baybay. Imbulos ni Yahweh ti napigsa nga angin manipud iti daya. Nagpatpatnag a nagang-angin agingga a nagmaga ti baybay. Nagbisngay ti danum,
22: ket limmasat dagiti Israelita iti namaga a lansad ti baybay. Nagbalin a pader dagiti danum iti agsumbangir.
23: Kinamat ida dagiti Egipcio ken dagiti amin a kabalio ti ari, dagiti lugan ken dagiti nagkabalio a soldadona. Sinurotda ida iti baybay.
24: Idi agbannawag, manipud iti monmon nga apuy ken ulep, tinannawagan ni Yahweh ti armada dagiti Egipcio ket pinagkakaribusona ida.
25: Tiningalanna ti pilid dagiti luganda ket narigat ti panaggunayda. Kinuna dagiti Egipcio, Ti Apo ti kagubgubattayo, saan a dagiti Israelita. Pumanawtayo ditoy!
26: Ilayatmo ta imam iti baybay tapno agsubli ti danum, ket malapunosto dagiti Egipcio, dagiti luganda ken dagiti nagkabalio a soldadoda, kinuna ni Yahweh ken ni Moises.
27: Inlayat ni Moises ti imana iti baybay ket idi aglawag, nagsubli ti danum iti sigud a kaadalemna. Kayat dagiti Egipcio a malisian ngem linemmes ida ni Yahweh iti baybay.
28: Nagsubli ti danum ket nalapunos dagiti lugan, dagiti nagkabalio a soldadona ken amin nga armada ti ari a simmurot kadagiti Israelita iti baybay. Awan ti uray maysa kadakuada a nakalasat.
29: Ngem namaga a daga ti nagnaan dagiti Israelita ta nagbalin a pader dagiti danum iti agsumbangir.
30: Iti dayta nga aldaw, insalakan ni Yahweh dagiti Israelita kadagiti Egipcio. Nakitada dagiti naiwalang a bangkay dagiti Egipcio iti igid ti baybay.
31: Nagbutengda ken ni Yahweh idi nakitada ti dakkel a pannakabalin a pinangparmekna kadagiti Egipcio. Nagtalekda ken ni Yahweh, kasta met ken ni Moises nga adipenna.