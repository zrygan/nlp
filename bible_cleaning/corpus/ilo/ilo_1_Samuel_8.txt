1: Idi lumakayen ni Samuel, dinutokanna dagiti annakna nga ukom iti Israel.
2: Joel ti nagan ti inauna ket Abias met ti inaudi. Nagserbida nga ukom idiay Beerseba.
3: Ngem dida sinurot ti tugot ni amada. Ti laeng panguartaanda ti pampanunotenda, isu a nagawatda iti pasuksok ket saan a nalinteg ti panangrisutda kadagiti darum.
4: Naguummong dagiti amin a panglakayen ti Israel sada napan ken ni Samuel idiay Rama.
5: Kinunada kenkuana, Kitaem, lumakaykan ket saan a sumurot dagiti annakmo iti tugotmo. Nasaysayaat no mangdutokka iti ari a mangituray kadakami, tapno maaddaankami iti ari a kas kadagiti sabali a pagilian.
6: Saan a naragsakan ni Samuel iti panagdawatda iti ari, ket nagkararag ken ni Yahweh. Kinuna ni Yahweh
7: Ipangagmo ti amin nga ibaga dagiti tattao kenka, ta saan a sika ti linaksidda no di ket siak ta didakon kayat a mangituray kadakuada.
8: Manipud idi inruarko ida idiay Egipto, tinallikudandakon ket nagdaydayawda kadagiti didiosen. Ita, ar-aramidenda met kenka ti inar-aramidda kaniak.
9: Ipangagmo ngarud ti saoda, ngem ballaagam ida iti nainget ket ilawlawagmo kadakuada no anianto ti aramiden ti ari a mangituray kadakuada.
10: Impakaammo ni Samuel kadagiti agdawat kenkuana iti ari ti amin nga imbaga kenkuana ni Yahweh.
11: Kinunana, Kastoyto ti aramiden kadakayo ti ari: Alaennanto dagiti annakyo a lallaki ket pagbalinennanto ida a mannakigubat. Addanto dagiti agserbi kadagiti luganna a pakigubat. Agpaayto dagiti dadduma a kas mannakigubat a nakakabalio. Sabalinto pay dagiti para darup nga adda iti sango dagiti lugan a pakigubat.
12: Pagbalinennanto dagiti dadduma nga ofisiales nga agaywan iti rinibu a tao, ket addanto met dagiti agaywan iti limapulo. Pagaradoennanto dagiti lallaki nga annakyo kadagiti talonna, agani kadagiti apitna, ken agaramid iti armas ken kadagiti alikamen nga agpaay kadagiti luganna a pakigubat.
13: Alaennanto dagiti annakyo a babbai nga agaramid iti bangbanglo, para luto ken panadera.
14: Alaennanto dagiti kasayaatan a talon, kaubasan ken kaoliboanyo ket itedna kadagiti ofisialesna.
15: Alaennanto ti apagkapullo dagiti trigo ken ubasyo nga agpaay kadagiti ofisiales nga agserserbi iti tronona ken dadduma pay a turayen.
16: Alaennanto dagiti tagabuyo, dagiti kasayaatan a baka ken asnoyo, ket agserbidanto kenkuana.
17: Alaennanto ti apagkapullo ti arbanyo. Agbalinkayto a tagabuna.
18: Inton umay dayta a tiempo, agasugkayto iti nasaem gapu iti ari a mismo a piniliyo, ngem dinakayto ipangag ti Apo .
19: Saan a dimngeg dagiti tattao ken ni Samuel, ket kinunada ketdi, Kayatmi ti maaddaan iti ari
20: tapno maipadakami kadagiti sabali a pagilian. Iturayannakami ket ipanguloannakami a makiranget ken makigubat.
21: Dinengngeg ni Samuel ti amin a sinaoda ket kalpasanna, napanna imbaga dagitoy ken ni Yahweh.
22: Aramidem ti kayatda ket ikkam ida iti ari, insungbat ni Yahweh.
: Kalpasanna, pinagawid ni Samuel dagiti amin nga Israelita.