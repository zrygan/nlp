1: Dakayo a tattaok,
: dumngegkay iti daytoy pannursurok,
: ket ipamaysayo nga allingagen ti innak isao.
2: Pangngarig ti innak aramaten;
: ilawlawagko dagiti palimed idi ugma,
3: dagiti nangngeg ken naammoantayo
: nga imbaga dagidi ammatayo.
4: Ditay ilimlimed ida kadagiti annaktayo,
: no di ket isaritatayo kadagiti kaputotan a sumarsaruno
: ti pannakabalin ken naindaklan a gapuanan ti Apo ,
: agraman dagiti nakaskasdaaw nga aramidna.
5: Nangituyang iti linteg kadagiti Israelita;
: nangipaulog iti bilin kadagiti kaputotan ni Jacob.
: Imbilinna kadagiti kapuonantayo
: nga isuroda dagitoy kadagiti annakda
6: tapno maammoan dagiti sumarsaruno a kaputotan a di pay nayanak,
: ket isurodanto met kadagiti bukodda nga annak.
7: Iti kasta, agtalekda met iti Dios,
: ket dida lipaten dagiti aramidna
: no di ket kanayon a tungpalenda dagiti bilbilinna.
8: Saanda koma a kas kadagiti kapuonanda
: a nasukir ken nasubeg a kaputotan.
: Saan a natibker ti pammatida iti Dios,
: ket saanda a nagtalinaed a napudno kenkuana.
9: Nagtagipana dagiti Efraimita,
: ngem iti kaaldawan ti gubat, nagtatarayda.
10: Saanda a tinungpal ti katulagan ti Dios,
: saanda a nagbiag a mayannurot iti lintegna.
11: Nalipatanda dagiti inaramidna,
: dagiti milagro nga impakitana kadakuada.
12: Iti imatang dagiti kapuonanda nagaramid kadagiti milagro,
: iti tanap ti Soan idiay Egipto.
13: Pinagbisngayna ti baybay ket inlasatna ida;
: pinagpangatona ti danum a kas pader bayat ti pannagnada.
14: Iti aldaw, babaen iti ulep indalanna ida
: iti rabii, ti naraniag nga apuy ti bagnosda.
15: Pinagrengngatna ti dakkel a bato idiay let-ang
: imminumda iti danum a kasla nagburayok manipud kaunggan.
16: Pinagubbogna ti dakkel a bato
: ket nagayus ti danum a kasla karayan.
17: Ngem, nagbasolda latta iti Dios,
: ket binusorda ti Kangatoan idiay let-ang.
18: Inggagarada a sinuot ti anus ti Dios
: babaen iti panagdawatda iti taraon a magustoanda.
19: Nagsaoda iti maibusor iti Dios ket kinunada,
: Maikkannatayo ngata ti Dios iti taraon ditoy let-ang?
20: Agpayso a dinugsolna ti dakkel a bato
: ket pimsuak ti danum a nagayus a kasla karayan.
: Ngem maikkannatayo ngata iti tinapay ken karne?
21: Nakapungtot ni Yahweh idi nangngegna daytoy;
: dinusana dagiti tattaona babaen iti apuy,
: ket rimmubrob ti pungtotna kadakuada,
22: agsipud ta awan ti panagtalekda iti Dios,
: ken awan pammatida a maisalakanna ida.
23: Nupay kasta, binilinna ti tangatang
: ket linuktanna dagiti ruangan ti langit.
24: Pinagtudona kadakuada iti mana a kanenda,
: wen, ti mana a nagtaud sadi langit.
25: Nanganda iti taraon dagiti anghel;
: inted ti Dios ti aglaplapusanan a kanenda.
26: Binulosanna ti angin nga aggapu iti daya
: ket babaen iti pannakabalinna, dimteng ti angin-abagat.
27: Intedna ti adu a tumatayab kadakuada
: a kas kaadu ti darat iti baybay.
28: Nagtinnagda iti tengnga ti kampoda
: ken iti aglikmut dagiti toldada.
29: Nangan dagiti tattao ket nabsogda,
: ta intedna ti taraon a kayatda.
30: Ngem idi mangmanganda pay laeng,
: ken saanda pay a natilmon ti kanenda,
31: nakapungtot ti Dios kadakuada
: ket pinatayna dagiti maingel iti Israel
: ken dagiti kapipigsaan nga agtutuboda.
32: Iti laksid dagitoy, intuloy dagiti tattao ti panagbasolda;
: adu a milagro ti inaramidna, dida nagtalek kenkuana.
33: Ngarud, kasla anges ti kaababa ti aldawda,
: ginudasna ida iti kellaat a didigra.
34: Tunggal adda dagiti papatayenna kadakuada,
: isu metten ti panagbirok kenkuana dagiti dadduma,
: agbabawida ket sipapasnekda nga agkararag kenkuana.
35: Malagipda a ti Dios isut' bato a salaknibda;
: ti Kangatoan ti mangisalakan kadakuada.
36: Ngem pasig nga ulbod ti sasawenda,
: saan a naimpusoan amin nga ibagbagada.
37: Dida nagtalinaed a napudno kenkuana,
: ket dida tinungpal ti nagtutulaganda.
38: Nupay kasta, kinaasian ti Dios dagiti tattaona,
: pinakawanna dagiti basolda ket dina pinukaw ida.
: Namin-adu a tinengngelna ti ungetna
: ken minedmedanna ti pungtotna.
39: Nalagipna a tattaoda laeng,
: kas angin a lumabas a di agsublin.
40: Namin-adu a nagsukirda iti Dios idiay let-ang!
: Masansan met a pagladingitenda.
41: Masansan a suotenda ti kinaanusna.
: Saem ti impalak-amda iti Nasantoan ti Israel.
42: Nalipatanda ti dakkel a pannakabalinna
: idi inispalna ida iti kabusorda,
43: idi inaramidna dagiti milagro ken nakaskasdaaw a pagilasinan,
: ken ti aldaw nga adda idiay Egipto iti tanap ti Soan.
44: Pinagbalinna a dara dagiti karayan ken waig dagiti Egipcio;
: naawanan dagiti Egipcio iti danum nga inumen.
45: Nangibaon iti pinangen a ngilaw a namarigat kadakuada;
: nangyeg kadagiti tukak a nangdadael kadagiti talonda;
46: nangibaon kadagiti arabas a nangan kadagiti apitda
: ken dudon a nangdadael kadagiti mulada.
47: Dinadaelna dagiti ubasda babaen iti yelo,
: inkisapna dagiti sikamoro iti bumayakabak a tudo.
48: Pinatayna dagiti bakada babaen iti yelo;
: inkisapna dagiti karneroda babaen iti kimat.
49: Bimtak ti pungtot ken ungetna;
: inyegna kadakuada ti nakaro a didigra
: a dimteng a kas babaonen ni patay.
50: Saanna nga inggawid ti pungtotna
: wenno inkaluya ida iti pakatayanda
: no di ket pinatayna ida iti didigra.
51: Pinatayna dagiti inauna nga annak a lallaki,
: iti amin a familia ti Egipto.
52: Kasla karnero nga inakayna dagiti tattaona;
: indalanna ida a naglasat iti let-ang.
53: Indalanna ida a sitatalged ket awan nagbutnganda,
: ngem nalmes iti baybay dagiti kabusorda.
54: Impanna ida iti nasantoan a dagana,
: kadagiti kabambantayan a sinakupna.
55: Pinapanawna dagiti agnaed iti daga a papananda
: sana biningbingay ti dagada kadagiti tribu ti Israel
: ket intedna dagiti balbalayda kadagiti tattaona.
56: Ngem ti Mannakabalin-amin a Dios, sinukirda;
: saanda a tinungpal dagiti bilbilinna.
57: Nasukir ken mangliliputda a kas kadagiti kapuonanda;
: saanda a maiturong a kas iti killo a pana.
58: Pinagpungtotda gapu kadagiti altarda
: ket pinagimonda gapu iti didiosen a nagdaydayawanda.
59: Nagpungtot ti Dios idi makitana daytoy
: ket linaksidna a namimpinsan ti Israel.
60: Binaybay-anna ti toldana idiay Silo
: a nagnaedanna iti sidong dagiti tattao.
61: Pinalubosanna dagiti kabusor a mangsamsam,
: iti Lakasa ti Tulag a pakakitaan iti bileg ken dayagna.
62: Kinapungtotna dagiti bukodna a tattao,
: binaybay-anna ida a pinapatay dagiti kabusorda.
63: Napasag iti paggugubatan dagiti agtutuboda,
: ket awan ti nangasawa kadagiti babbalasangda.
64: Nauloyan iti kampilan dagiti papadida,
: ket di napalubosan nga
: agdung-aw dagiti baloda.
65: Kamaudiananna, bimmangon
: ti Apo a kasla nakaturog;
: kasla napigsa a lalaki a pinatured ti arak.
66: Pinaksiatna dagiti kabusorna;
: agnanayon ken nakababain ti pannakaabakda.
67: Ngem linaksidna dagiti kaputotan ni Jose
: saanna a pinili ti tribu ni Efraim.
68: Pinilina ketdi ti tribu ni Juda
: ken ti Bantay Sion nga ay-ayatenna.
69: Binangonna sadiay ti Templona
: nga umasping iti taengna sadi langit;
: impasdekna a di maisin a kas iti daga,
: natalged ingganat' inggana.
70: Pinilina ni David nga agbalin nga adipenna,
: innalana iti pagpastoran kadagiti karnero
71: ken pagtaraknan kadagiti urbon.
: Pinagbalinna nga ari ti Israel,
: ken pastor dagiti tattao ti Dios.
72: Iti kasta, sipapasnek nga inaywanan ni David ida,
: ket nainsiriban ti panangipangulona kadakuada.