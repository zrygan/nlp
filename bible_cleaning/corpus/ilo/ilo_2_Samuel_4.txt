1: Nagbuteng ni Isboset nga anak ni Saul idi madamagna ti pannakapapatay ni Abner idiay Hebron. Nagdanag met dagiti amin nga Israelita.
2: Adda dua a tattao ni Isboset, da Baana ken Recab, a pangulo dagiti bunggoy a para-raut. Annak ida ni Remmon a taga-Beerot iti tribu ti Benjamin. Maibilang ti Beerot a paset ti Benjamin,
3: ngem pimmanaw idi dagiti sigud nga agnaed ket nagkamangda idiay Gettaim a nagnaedanda manipud idin.
4: Adda pay apoko ni Saul; isu ni Mefiboset nga anak ni Jonatan. Lima idi ti tawen ni Mefiboset idi matay da Saul ken Jonatan. Idi dumteng ti damag a naggapu idiay Jezreel maipapan iti ipapatayda, binagkat ti mangaw-awir kenkuana ket intarayna nga impanaw. Ngem gapu iti panagdardarasna, naibbatanna ni Mefiboset ket napilay ti ubing.
5: Simrek da Recab ken Baana iti balay ni Isboset iti tumengnga ti aldaw. Agin-inana idi ni Isboset a kas iti ar-aramidenna iti agmatuon.
6: Gapu ta nakadungsa idi ti babai nga agtataep iti trigo iti ruangan bayat ti panagtaepna, nakastrek dagiti agkabsat nga awan ti nakadlaw kadakuada.
7: Apaman a nakaunegda, napanda iti kuarto ket pinatayda ni Isboset a matmaturog. Pinutolanda ket innalada ti ulona sada naglibas. Nagpatnagda a nagna iti Tanap ti Jordan.
8: Idi dimtengda idiay Hebron, napanda indatag ken ni Ari David ti ulo ni Isboset. Kinunada, Adtoy ti ulo ni Isboset nga anak ni Saul a kabusormo a nagpanggep a mangpatay kenka. Ita nga aldaw, impalubos ti Apo a balsen ti Natan-ok nga Ari ni Saul ken dagiti kaputotanna.
910: Ngem kinuna ni David, Idi addaak idiay Siklag, adda tao a nangipadamag kaniak iti ipapatay ni Saul. Impagarupna a naimbag ti impadamagna ngem pinatayko iti nagan ti Apo a sibibiag a nangisalakan kaniak iti amin a pakarigatak. Dayta ti gunggona nga intedko kenkuana iti naimbag a damag nga inyegna!
11: Nakarkaro pay ti lak-amen dagiti managdakdakes a mangpatay iti tao nga awan basolna iti uneg ti mismo a balayna! Balsenkayo gapu iti panangpapatayyo kenkuana ket pukawenkayo iti rabaw ti daga.
12: Nagbilin ni David ket nagtungpal dagiti tattaona. Pinatayda da Recab ken Baana, pinutedda dagiti ima ken sakada sada imbitin dagitoy iti asideg ti maysa a bubon idiay Hebron. Innalada ti ulo ni Isboset ket inkalida iti tanem ni Abner idiay Hebron.