1: Kinuna ni Moises kadagiti tattao, Tungpalenyo dagiti annuroten ken linteg nga isurok ita kadakayo tapno mataginayonkayo a kas pagilian ket tagikuaenyonto ti daga nga ited kadakayo ti Apo a Dios dagidi kapuonanyo.
2: Diyo nayonan ti bilinko kadakayo; diyo met kissayan. Tungpalenyo dagiti bilin ti Apo a Diosyo nga intedko kadakayo.
3: Naimatanganyo a mismo ti inaramid ti Apo idiay Bantay Peor. Pinapatayna dagiti amin a nagrukrukbab ken ni didiosen a Baal sadiay
4: ngem dakayo a napudno iti Apo a Diosyo, sibibiagkayo pay laeng agpapan ita.
5: Insurok kadakayo dagiti amin a linteg, kas imbaga kaniak ti Apo a Diosko. Tungpalenyo dagitoy a bilin inton addakayon iti daga a dandaniyon rauten ken sakupen.
6: Tungpalenyo ida a sipapasnek tapno maiparangarang kadagiti tattao kadagiti sabali a pagilian ti kinasiribyo. Inton madamagda amin dagitoy a linteg, kunadanto, Masirib ken mannakaawat unay daytoy naindaklan a nasion!
7: Awan ti sabali a nasion, uray kasano ti kinatan-okna, ti addaan iti dios nga asideg kadakuada no masapulda ti tulongna a kas iti Apo a Diostayo. Ipangagnatayo no agpatulongtayo kenkuana.
8: Awan sabali a nasion, uray kasano ti kinatan-okna, ti addaan kadagiti linteg nga awan idumdumana a kas kadagiti insurok kadakayo ita nga aldaw.
9: Masapul nga agannadkayo! Diyo ipalubos a malipatanyo dagiti nakitayo iti unos ti panagbiagyo. Ibagayo kadagiti annak ken appokoyo
10: ti maipapan iti daydi nga aldaw a nagtakderkay iti imatang ti Apo a Diosyo idiay Bantay Sinai, idi kinunana kaniak, Ummongem dagiti tattao iti sangoanak tapno mangngegda ti ibagak; iti kasta, masursuroda ti agbuteng kaniak bayat ti panagbiagda ken tapno isurodanto dagiti annakda nga agbuteng kaniak.
11: Napankayo idi nagtakder iti puon ti bantay a nakumotan iti napuskol nga ulep ken nangisit nga asuk. Gumilgil-ayab idi ti bantay ket uray la dumanon iti tangatang ti apuyna.
12: Ket nagsao kadakayo ti Apo manipud iti apuy; nangngegyo ti timek ngem diyo nakita ti nagsao.
13: Impakaammona ti katulaganna kadakayo ket imbilinna a tungpalenyo dagiti Sangapulo a Bilin nga insuratna iti dua a tapi ti bato.
14: Imbaga met kaniak ti Apo nga isurok kadakayo dagiti amin nga annuroten ken linteg a masapul a tungpalenyo iti daga a dandaniyon rauten ken sakupen.
15: Intuloy ni Moises, Idi nagsao kadakayo ti Apo manipud iti apuy idiay Bantay Sinai, awan ti nakitayo a langa. Ngarud, para iti pagimbaganyo, diyo ipalubos
16: nga agbasolkayo babaen iti panagaramidyo iti imahen iti uray ania a formababai man wenno lalaki,
17: animal wenno tumatayab,
18: agkarkarayam iti daga wenno ikan.
19: Dikay masulisog nga agrukbab ken agserbi iti makitayo iti tangatangti init, ti bulan ken dagiti bituen. Intuding ti Apo a Diosyo a pagdaydayawan dagitoy dagiti sabali a tattao.
20: Ngem inruarnakay idiay Egipto, dayta umap-apuy nga urno, tapno agbalinkay a tattaona a kas iti agdama.
21: Gapu kadakayo, kinapungtotnak ti Apo a Diosyo ket insapatana a diak bumallasiw iti Karayan Jordan tapno sumrekak iti nadam-eg a daga nga itedna a tagikuaenyo.
22: Masapul a matayakto iti daytoy a daga ket diakto bumallasiw iti karayan. Ngem dandani bumallasiwkayon tapno sakupenyo dayta nadam-eg a daga.
23: Agannadkayo. Diyo liplipaten ti nakitulagan kadakayo ti Apo a Diosyo. Dikay agaramid iti ladawan a pagdaydayawanyo, kas iti iparitna kadakayo.
24: Mayarig ti Apo a Diosyo iti gumilgil-ayab nga apuy ket dina kayat nga adda kasalisalna iti panagayatyo.
25: Uray nabayagkayton iti daga ket addan annak ken appokoyo, dikay agbasol babaen iti panagaramidyo iti uray ania a kita ti ladawan a pagdaydayawan. Dakes daytoy iti imatang ti Apo ket isu ti pakaigapuan ti panagpungtotna.
26: No sukirendak, awagak ti langit ken daga nga agsaksi a maibusor kadakayo ket mapukawkayo a mamimpinsan iti daga. Ababanto ti panagbiagyo iti daga a dandaniyo sakupen iti ballasiw ti Jordan. Madadaelkayto a mamimpinsan.
27: Iwarawaranakayto ti Apo kadagiti sabali a nasion; manmanonto kadakayo ti makalasat sadiay.
28: Agserbikayto kadagiti didiosen nga aramid ti tao, didiosen a kayo ken bato, didiosen a di makakita wenno makangngeg, di mangan wenno makaangot.
29: Sadiay, sapulenyonto ti Apo a Diosyo; no birokenyo iti amin a pusoyo, masarakanyonto.
30: Ngem no dumteng ti riribuk ket mapasamak amin dagitoy kadakayo, agsublikayto met laeng iti Apo ket agtulnogkayo kenkuana.
31: Manangngaasi a Dios ti Apo . Dinakayto baybay-an wenno dadaelen ket dinanto malipatan ti katulaganna kadagidi kapuonanyo.
32: Sukimatenyo ti amin a pakasaritaan, manipud iti tiempo a panangparsua ti Dios iti tao iti rabaw ti daga. Sukimatenyo ti entero a lubong. Adda kadin naindaklan a banag a kas iti daytoy a napasamak idi? Adda kadin pasamak a kas iti daytoy?
33: Malaksid kadakayo, adda kadin nakangngeg iti dios a nagsao kadakuada?
34: Wenno adda kadin uray ania a dios a nakaitured a nangala kadagiti tattao iti sabali a pagilian tapno pagbalinenna ida a kukuana a kas iti inaramid kadakayo ti Apo a Diosyo idiay Egipto? Nakitayo ti panangaramatna iti naindaklan a pannakabalinna ket inyegna dagiti didigra ken gubat, dagiti milagro ken datdatlag ken dagiti nakabutbuteng a pasamak.
35: Impakita ti Apo daytoy kadakayo tapno paneknekanna nga isu laeng ti Dios ket awanen ti sabali.
36: Impangngegna kadakayo ti timekna manipud langit tapno maisuronakayo; ditoy daga, impakitana kadakayo ti nasantoan nga apuyna ket manipud iti daytoy nga apuy nakisao kadakayo.
37: Gapu ta impatpategna dagiti kapuonanyo, pinilina dagiti kaputotanda ket babaen iti nabileg a pannakabalinna, isu a mismo ti nangiruar kadakayo idiay Egipto.
38: Iti isusungadyo, pinaksiatna dagiti nasion a dakdakkel ken nabilbileg ngem dakayo tapno makastrekkayo a mangtagikua iti dagada, ti daga a kukuayo agpapan ita.
39: Ngarud, ammoenyo ita nga aldaw a ti Apo ti Dios sadi langit ken ditoy daga ket awanen sabali.
40: Tungpalenyo dagiti bilinna nga intedko kadakayo ita nga aldaw tapno kanayon a narang-aykayo agraman dagiti kaputotanyo ken kukuayonto nga agnanayon ti daga nga ited kadakayo ti Apo a Diosyo.
41: Nangilasin ni Moises iti tallo a siudad iti daya ti Karayan Jordan.
42: Agpaay dagitoy a pagkamangan ti siasinoman a makapatay iti padana nga Israelita a saanna a kabusor. No agkamang iti maysa kadagitoy a siudad, awan ti pakaan-annoanna ket saan a mapapatay.
43: Iti tribu ti Ruben, adda ti siudad ti Beser iti nangato a tanap; iti tribu ti Gad, adda ti Ramot iti sakup ti Galaad; ken iti tribu ti Manases, adda ti Golan iti sakup ti Basan.
44: Inted ni Moises dagiti linteg ken pannursuro ti Dios kadagiti Israelita.
4546: Naited dagitoy a linteg kalpasan ti iruruarda idiay Egipto ket nakadanondan iti tanap iti daya ti Karayan Jordan iti kasumbangir ti ili ti Bet-peor. Masarakan ti tanap iti sakup ni Sihon nga ari dagiti Amorreo a nagturay iti ili ti Hesbon. Pinarmek ni Moises ken dagiti Israelita ti ari kalpasan ti ipapanawda idiay Egipto.
47: Sinakupda ti dagana ken ti daga ni Og nga ari ti Basan. Dagitoy dagiti dua nga ari dagiti Amorreo a nagnaed iti daya ti Jordan.
48: Aglayon daytoy a daga manipud iti ili ti Aroer iti igid ti Karayan Arnon agingga iti Bantay Sirion, kayatna a sawen, Bantay Hermon,
49: agraman ti amin a daga iti daya ti Karayan Jordan agingga iti Natay a Baybay ken ti arisadsad ti Bantay Pisga.