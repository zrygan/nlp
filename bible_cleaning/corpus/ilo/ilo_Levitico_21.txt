1: Kinuna ni Yahweh ken ni Moises nga ibagana daytoy kadagiti papadi nga annak ni Aaron, Saan a tulawan ti padi ti bagina babaen iti pannakipartisiparna iti seremonia ti pumpon,
2: malaksid no asideg a kabagianna ti natay: ina wenno amana, anak, kabsat a lalaki
3: wenno di naasawaan a kabsatna a babai a makipagnaed iti balayna.
4: Saanna a tulawan ti bagina iti ipapatay ti siasinoman a kabagianna iti matrimonio.
5: Maiparit a pultakan ti padi ti ulona wenno putdan ti barbasna, wenno sugaten ti bagina a mangipakita iti panagladingitna iti natay.
6: Masapul a nasantoan ti padi ket dina ibabain ti naganko. Agidatag kadagiti daton a mapuoran, ket masapul nga agbalin a nasantoan.
7: Saan a mapalubosan a mangasawa iti balangkantis a babai wenno iti saan a birhen wenno iti naisina a babai agsipud ta nasantoan ti padi.
8: Masapul nga ibilang dagiti tattao a nasantoan ti padi, agsipud ta agidatag kaniak kadagiti daton a mapuoran. Siak ni Yahweh. Nasantoanak, ket pasantoek dagiti tattaok.
9: No agbalin a balangkantis ti anak ti padi, ibabainna ti amana. Masapul a mapuoran agingga a matay.
10: No ti Nangato a Padi a nabukbokan ti ulona iti lana ket nakonsagrar nga agaruat kadagiti sagrado a kawes dagiti papadi, saanna a baybay-an a wakray ti buokna wenno ray-aben ti pagan-anayna a mangipakita ti panagladingitna.
1112: Naidaton nga agserbi kaniak ket masapul a pagtalinaedenna ti bagina a nadalus ken dina tulawan ti nasagradoan a Tolda babaen iti panangpanawna ket sumrek iti balay nga ayan ti bangkay, uray no bangkay ti ama wenno inana.
13: Masapul a balasang a dipay natulawan ti asawaenna
14: a saan ketdi a balo wenno nakisina iti asawana wenno nagbalangkantis. Masapul a katribuanna ti asawaenna.
15: Ta no saan, maibilang a narugit dagiti annakna a rumbeng koma a nasantoan. Siak ni Yahweh a nangilasin kenkuana nga agserbi a Kangatoan a Padi.
16: Imbilin ni Yahweh ken ni Moises
17: nga ibagana daytoy ken ni Aaron, Saan a mabalin ti siasinoman a kaputotam nga adda depekto ti bagina a mangidatag kaniak iti daton a mapuoran. Agpaay daytoy nga alagaden iti amin a tiempo iti masakbayan.
18: Maiparit nga agidaton dagitoy a tattao nga adda depekto ti bagina: bulsek, pilay, nadadael ti forma ti bagina wenno adda kurang ti bagina;
19: paralitiko ti ima wenno sakana;
20: kubbo wenno pandek; adda depekto ti matana wenno addaan iti sakit ti kudil; ken nakapon.
21: Awan ti kaputotan ni Aaron a padi nga adda depekto ti bagina ti mapalubosan a mangidatag kaniak iti daton a mapuoran.
22: Mabalin ti kasta a tao ti mangan iti taraon a naidaton kaniak, ti nasantoan a daton a mapuoran ken ti kasasantoan a daton,
23: ngem gapu ta adda depekto ti bagina, saan a mapalubosan nga umasideg iti nasagradoan a kurtina wenno mapan iti altar. Saanna a tulawan dagitoy nasantoan a banag gapu ta siak ni Yahweh a mamagbalin kadagitoy a nasantoan.
24: Dagitoy ngarud ti imbaga ni Moises ken ni Aaron ken dagiti annakna ken amin nga Israelita.