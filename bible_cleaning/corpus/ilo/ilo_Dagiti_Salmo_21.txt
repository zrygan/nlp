1: O Apo , naragsakan ti ari gapu ta pinapigsam;
: napalalo ti rag-ona gapu ta pinagballigim.
2: Intedmo ti tinarigagayanna,
: ket impangagmo ti dawatna.
3: Sinaraboam kadagiti naindaklan a bendision,
: ket binalangatam iti korona a balitok.
4: Nagkiddaw iti biag ket intedmo kenkuana,
: biag a napaut nga awan inggana.
5: Dakkel ti dayagna gapu iti panangtulongmo;
: dayaw ken tan-ok kenkuana ti intedmo.
6: Kanayon nga adda kenkuana ti bendisionmo,
: ket ti kaaddam ti mangpunno kenkuana iti rag-o.
7: Agtalek ti ari ken ni Yahweh a Kangatoan;
: gapu iti di agbalbaliw nga ayat ni Yahweh
: kanayonto a natalged, di maan-ano.
8: Tiliwento ti ari dagiti amin a kabusorna;
: tiliwennanto dagiti amin a gumurgura kenkuana.
9: Inton agparang, dadaelennanto ida
: kas iti gumilgil-ayab nga apuy.
: Alun-onento ida ni Yahweh iti pungtotna,
: ket apuyto ti mangikisap kadakuada.
10: Awanto ti makalasat kadagiti kaputotanda;
: ikisapmonto ida a sangapada.
11: Agplanoda iti dakes,
: ket agtutulagda iti maibusor kenkuana,
: ngem didanto agballigi.
12: Agtataraydanto inton panaenna ida.
13: Maitan-okka, O Apo , iti bukodmo a pigsa!
: Ikanta ken idaydayawmi ti pannakabalinmo.