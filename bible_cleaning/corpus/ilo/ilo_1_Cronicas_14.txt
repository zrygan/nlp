1: Nangibaon ni Hiram nga ari ti Tiro iti bunggoy a makinegosio ken ni David. Pinatulodanna ni David kadagiti kayo a sedro agraman dagiti kantero ken karpintero tapno bangonenda ti palasio ni David.
2: Iti kasta, nabigbig ni David nga insaad ni Yahweh a kas ari ti Israel, ket parparang-ayenna ti pagarianna gapu kadagiti tattaona.
3: Idiay Jerusalem, nangasawa pay ni David kadagiti sabali a babbai ket naaddaan iti ad-adu pay nga annak.
4: Dagitoy dagiti lallaki nga annakna a naipasngay idiay Jerusalem: Sammua, Sobab, Natan, Solomon,
5: Ibhar, Elisua, Elpelet,
6: Noga, Nefeg, Jafia,
7: Elisama, Beeliadad ken Elifelet.
8: Idi madamag dagiti Filisteo a naisaaden ni David nga ari ti entero a pagilian ti Israel, napanda binirok tapno tiliwenda. Iti kasta, rimmuar ni David a mangsaranget kadakuada.
9: Dimteng dagiti Filisteo iti Tanap ti Refaim ket rinugianda ti nagsamsam.
10: Sinaludsod ni David iti Dios, Makirangetak kadi kadagiti Filisteo? Maparmekko kadi ida?
: Simmungbat ni Yahweh: Wen, darupem ida, ket pagballigienka.
11: Rinaut ngarud ni David dagiti Filisteo idiay Baal Perazim ket pinarmekna ida. Kinuna ni David, Inaramatnak ti Dios a kas layus a nangsawang iti sarikedked ti armada dagiti kabusor. Dayta ti gapuna a napanaganan dayta a lugar iti Baal Perazim.
12: Idi nagtataray a pimmanaw dagiti Filisteo, nabatida dagiti imahen dagiti diosda ket pinapuoran ida ni David.
13: Iti saan a mabayag, nagsubli dagiti Filisteo iti tanap, ket nagsamsamda manen.
14: Nakiuman manen ni David ken ni Yahweh. Imbaga ni Yahweh, Saan a ditoy ti paggapuam a mangdarup kadakuada. Manglikawka ketdi ket darupem ida iti likudda, iti asideg dagiti kayo a balsamo.
15: Inton mangngegmo dagiti danapeg iti ngatoen dagiti kaykayo, dagdagusem ti dumarup ta adda ti Dios iti sangoananyo a mangparmek iti armada dagiti Filisteo.
16: Tinungpal ni David ti imbilin ti Dios. Napagsanudda dagiti Filisteo manipud Gabaon agingga idiay Gezer.
17: Nagdinamag ni David iti amin a lugar. Gapu ken ni Yahweh, nagbalin ni David a pagbutbutngan dagiti amin a nasion.