1: Nabayag ni Moises iti bantay. Gapu ta di met la sumalogen, napan dagiti tattao ken ni Aaron ket kinunada kenkuana, Saanmi nga ammo ti napasamak iti dayta a Moises a nangiruar kadakami idiay Egipto. Yaramidannakami ngarud iti dios a mangidalan kadakami.
2: Kinuna ni Aaron kadakuada, Ummongenyo ngarud dagiti balitok nga aritos dagiti assawa ken annakyo, ket yegyo kaniak.
3: Inikkat dagiti tattao dagiti aritosda sada impan ken ni Aaron.
4: Linunag ni Aaron dagiti aritos sana imbukbok iti sukogan ket inaramidna a sinan-toro a baka.
: Kinuna dagiti tattao, Israel, daytoy ti diostayo a nangiruar kadatayo idiay Egipto.
5: Kalpasanna, nangaramid ni Aaron iti altar iti sango ti balitok a sinan-toro a baka sana impakaammo, Inton bigat, agfiestatayo a kas pammadayaw iti Apo .
6: Kabigatanna, nagidatagda kadagiti animal sada pinuoran a kas sakrifisio. Sabali pay dagiti pinartida a sindada a kas daton a maipaay a panagkakadua. Nagpapangan ken nagiinum dagiti tattao. Naglabes ti ragragsakda, nagbabartekda ket nagkakaidda dagiti lallaki ken babbai.
7: Kinuna ni Yahweh ken ni Moises, Dagdagusem ti sumalog ta nagbasol dagiti tattaom nga inruarmo idiay Egipto ket tinallikudandak.
8: Binaybay-andan ti dalan nga imbilinko a surotenda. Nangsukogda iti sinan-toro ti baka manipud iti nalunag a balitok ket inaramidda a pagdaydayawan ken pagidatonan kadagiti sakrifisio. Kunkunada a daytoy ti diosda a nangiruar kadakuada idiay Egipto.
9: Am-ammok dagitoy a tattao ket ammok met ti kinasukirda.
10: Ita, saanka a makibiang, ta gumilgil-ayab ti pungtotko kadakuada ket dadaelek ida. Ket sikanto ti pagtaudan ti maysa a dakkel a pagilian.
11: Ngem nagpakpakaasi ni Moises ken ni Yahweh a Diosna ket kinunana, Apo , apay a kapungtotmo dagiti tattaom, isuda a winayawayaam idiay Egipto babaen iti naindaklan a pannakabalinmo?
12: No dadaelem ida, kunanto dagiti Egipcio nga inruarmo dagiti Israelita idiay Egipto gapu ta panggepmo a pukawen ida iti kabambantayan. Pagbaawem ti pungtotmo ket dimo idissuor daytoy a didigra kadagiti tattaom.
13: Laglagipem da Abraham, Isaac ken Jacob nga adipenmo. Laglagipem ti kari a sinapataam kadakuada a paaduem ti kaputotanda a kas iti kaadu dagiti bituen ti langit ket itedmo amin daytoy a daga nga inkarim a tagikuaenda iti agnanayon.
14: Nagbabawi ni Yahweh ket dina indissuor ti didigra nga impangtana nga ipalak-am kadagiti tattaona.
15: Nagsubli ni Moises ket simmalog iti bantay. Iggemna dagiti dua a tapi a bato a nakaisuratan dagiti bilin.
16: Mismo a ti Dios ti nangaramid kadagiti tapi ket inkitikitna dagiti bilin iti agsumbangirda.
17: Nangngeg ni Josue ti ariwawa dagiti tattao ket kinunana ken ni Moises, Mangngegko ti ikkis dagiti aggugubat iti kampo.
18: Kinuna ni Moises, Saan nga ikkis dagiti nagballigi wenno dung-aw dagiti naparmek ti mangngegko no di ket kankanta.
19: Addan ni Moises iti arisadsad ti bantay. Idi asidegen iti kampo ket makitana ti sinan-toro a baka ken dagiti tattao nga agsasala, simged ti pungtotna. Sadiay, imbarsakna dagiti tapi nga ig-iggamanna ket naburburakda.
20: Innalana ti inaramidda a sinan-urbon ti baka, linunagna, tinumtumekna ket inlaokna iti danum sana impainum kadagiti Israelita.
21: Kinunana ken ni Aaron, Ania aya ti inaramid kenka dagitoy a tattao ta pinalubosam ida nga agaramid iti nadagsen a basol?
22: Insungbat ni Aaron, Dinak koma kapungtot, apo. Ammom a napigsa ti tarigagayda nga agaramid iti dakes.
23: Kinunada kaniak, Dimi ammo ti napasamak iti dayta a Moises a nangiruar kadakam idiay Egipto. Yaramidannakami ngarud iti dios a mangidalan kadakami.
24: Imbagak kadagiti adda alahasna a balitok nga itedda kaniak dagitoy. Tinunawko dagiti alahas ket daytoy sinan-toro a baka ti nagbalinanna.
25: Naammiris ni Moises a pinalubosan ni Aaron dagiti tattao nga aglablabesda ket nagbalinda a maag iti imatang dagiti kabusorda.
26: Nagtakder ngarud ni Moises iti ruangan ti kampo ket impukkawna, Umay ditoy ti amin a sumurot iti Apo ! Napan dagiti amin a Levita iti yanna,
27: ket kinunana kadakuada, Imbilin ti Apo a Dios ti Israel nga alaenyo ti kampilanyo sayo dakiwasen ti entero a kampo, manipud ditoy agingga iti sabali a ruangan ket patayenyo amin a makitayokakabsatyo man wenno gagayyemyo wenno kaarrubayo.
28: Nagtungpal dagiti Levita ket pinapatayda ti agarup 3,000 a lallaki iti dayta nga aldaw.
29: Kinuna ni Moises kadagiti Levita, Ita nga aldaw, indatonyo dagiti bagbagiyo a kas papadi iti panagserbi iti Apo gapu iti panangpapatayyo kadagiti annakyo ken dagiti kakabsatyo. Ngarud, inted ti Apo ti bendisionna kadakayo.
30: Kabigatanna, kinuna ni Moises kadagiti tattao, Nadagsen unay ti nagbasolanyo. Ngem ita, innak iti Apo iti bantay bareng no maipamuspusak ti pannakapakawanyo.
31: Nagsubli ni Moises ken ni Yahweh ket kinunana, Nadagsen ti basol dagitoy a tattao! Nangaramidda iti dios a balitok ket nagdaydayawda kenkuana.
32: Ipakpakaasik a pakawanem koma ida. No dimo pakawanen ida, pangngaasim ta ikkatem ti naganko iti libro a nangisuratam kadagiti nagan dagiti tattaom.
33: Kinuna ni Yahweh ken ni Moises, Dagiti laeng nagan ti nakabasol kaniak ti punasek iti librok.
34: Dumtengto ti aldaw a dusaek dagitoy a tattao gapu iti basolda. Inkan ket ipanguloam ida a mapan iti lugar nga imbagak kenka. Laglagipem nga idalannakanto ti anghelko.
35: Iti kasta, dinusa ni Yahweh dagiti tattao ket pinagsakitna ida gapu ta pinilitda ni Aaron a mangaramid iti sinan-toro ti baka.