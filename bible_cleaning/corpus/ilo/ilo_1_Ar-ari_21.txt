1: Iti asideg ti palasio ni Ari Ahab idiay Jezreel, adda kaubasan ti maysa a tao nga agnagan iti Nabot.
2: Iti naminsan, kinuna ni Ahab ken ni Nabot, Itedmo kaniak ti kaubasan; asideg ti kaubasan iti palasiok ket kayatko a mulaan ti daga iti natnateng. Ania ti kaykayatmo? Suktak iti nasaysayaat a kaubasan wenno gatangek?
3: Tinawidko daytoy a kaubasan kadagiti kapuonak, insungbat ni Nabot. Iparit ti Apo nga itedko kenka!
4: Nagawid ni Ahab a mariribuk ken makapungtot gapu iti sinao ni Nabot kenkuana. Nagidda iti katrena, simmango iti diding ket dina kayat ti mangan.
5: Napan kenkuana ni Jezebel nga asawana ket sinaludsodna, Apay a mariribukanka? Apay a dimo kayat ti mangan?
6: Insungbat ni Ahab, Gapu iti imbaga kaniak ni Nabot. Insingasingko a gatangek ti kaubasanna wenno suktak iti sabali a kaubasan no dayta ti kayatna ngem imbagana a diak mabalin a tagikuaen ti kaubasanna!
7: Saan kadi a sika ti ari? insungbat ni Jezebel. Ala, bumangonkan ket agragsak ken manganka. Alaek ti kaubasan ni Nabot nga agpaay kenka!
8: Nangaramid ti reyna iti sumagmamano a surat. Infirmana ti nagan ni Ahab kadakuada, minarkaanna iti timbre ti ari sana impatulod ida kadagiti ofisiales ken kadagiti mabigbigbig nga umili ti Jezreel.
9: Kastoy ti linaon ti surat: Mangipakdaarkayo iti aldaw a panagayunar. Ummongenyo dagiti tattao ket itedyo ken ni Nabot ti kangrunaan a pagtugawan.
10: Mangalakayo iti dua a managdakdakes a lallaki a mangpabasol kenkuana iti rupanrupa nga ilunlunodna ti Dios ken ti ari. Kalpasanna, ipanyo iti ruar ti siudad ket uborenyo agingga a matay.
11: Inaramid dagiti ofisiales ken dagiti kangrunaan nga umili ti Jezreel ti imbilin ni Jezebel.
12: Impakaammoda ti aldaw a panagayunar, inummongda dagiti tattao ket pinagtugawda ni Nabot iti kangrunaan a pagtugawan.
13: Iti imatang ti publiko, pinabasol dagiti dua a baliodong ni Nabot nga ilunlunodna ti Dios ken ti ari. Ngarud, naipan ni Nabot iti ruar ti siudad ket binatobatoda agingga a natay.
14: Pinaibagada ken ni Jezebel ti pannakapapatay ni Nabot.
15: Apaman a naammoan daytoy ni Jezebel, kinunana ken ni Ahab, Natayen ni Nabot. Tagikuaemon ti kaubasanna a dina kayat nga ilako kenka.
16: Dinagdagus ni Ahab ti napan iti kaubasan tapno tagikuaenna.
17: Kinuna ni Yahweh ken ni Elias a profeta a taga-Tisbe,
18: Inka ken ni Ahab nga ari ti Samaria. Adda ita iti kaubasan ni Nabot tapno tagikuaenna.
19: Ibagam kenkuana a siak, ni Yahweh, kastoy ti kunak kenkuana: Kalpasan ti panangpapataymo iti tao, alaem pay kadi ti kukuana? Ibagam kenkuana a kastoy ti kunak, Iti mismo a disso a nangdilpatan dagiti aso iti dara ni Nabot, dilpatandanto met ti daramwen, ti bukodmo a dara!
20: Idi makita ni Ahab ni Elias, kinunana, Nasarakannak kadi met laengen, sika a kabusorko?
: Insungbat ni Elias, Wen, gapu ta impamaysam ti agaramid iti dakes iti imatang ti Apo .
21: Kastoy ngarud ti kuna kenka ti Apo , Yegko kenka ti didigra. Pukawenkanto, kasta met ti tunggal lalaki iti familiam, adipen man wenno siwawaya.
22: Maipadanto ti familiam iti familia ni Ari Jeroboam nga anak ni Nebat ken iti familia ni Ari Baasa nga anak ni Ahija, gapu ta pinagpungtotnak iti panangisungsongmo nga agbasol ti Israel.
23: No maipapan ken ni Jezebel, kuna ti Apo a rangrangkayento dagiti aso ti bangkayna iti siudad ti Jezreel.
24: Ket ti siasinoman a kabagiam a matay iti uneg ti siudad, kanento dagiti aso ket ti siasinoman kadakuada a matay iti away kanento dagiti buitre.
25: Awanen ti kas ken ni Ahab a nangipamaysa a namimpinsan a nagaramid iti dakes iti imatang ni Yahwehbabaen iti panangsugsog ni Jezebel nga asawana.
26: Nakarimrimon ti inaramidna iti panagdaydayawna kadagiti imahen, kas kadagiti Amorreo a pinagtalaw ni Yahweh iti daga idi sumangpet dagiti Israelita.
27: Idi malpas ti panagsao ni Elias, rinay-ab ni Ahab ti pagan-anayna, inuksobna ket nagarruat iti nakersang a lupot. Dina kayat ti mangan. Naturog a sikakawes iti nakersang a lupot ket nagpagnapagna a malmalday ken masmasnaayan.
28: Kinuna ni Yahweh ken ni profeta Elias,
29: Dimo kadi madlaw ti panagpakumbaba ni Ahab iti imatangko? Gapu ta inaramidna daytoy, saankonto a yeg ti didigra bayat ti panagbiagna. Idissuorkonto ti didigra iti familia ni Ahab inton panawen ti anakna a lalaki.