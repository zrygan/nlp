1: Kinuna ni Samuel ken ni Saul, Imbaonnak ti Apo a mangikonsagrar kenka nga ari dagiti tattaona nga Israelita. Ita, denggem ti sao ti Apo a Mannakabalin-amin
2: Dusaenna dagiti tattao ti Amalec agsipud ta binusorda dagiti kapuonan dagiti Israelita idi rummuarda idiay Egipto.
3: Inka rauten dagiti Amalekita, ket dadaelem a mamimpinsan ti amin a sanikuada. Awan ti ibatim a sibibiag. Patayem amin a lallaki, babbai, ubbing ken maladaga, dagiti baka ken karnero, dagiti kamelio ken dagiti asno.
4: Pinaayaban ni Saul dagiti tattaona ket insaganana ida idiay Telem: 200,000 a mannakigubat a naggapu iti Israel ken 10,000 a mannakigubat a naggapu iti Juda.
5: Impanguloanna ida a mapan iti siudad ti Amalec. Nagurayda iti maysa a nagmaga a karayan tapno agsanebda.
6: Pinakdaaran ni Saul dagiti Kineo a panawanda dagiti Amalekita tapno dida mairaman a mapapatay. Kapuonan dagiti Kineo dagiti tattao a timmulong kadagiti Israelita idi rimmuarda idiay Egipto. Pimmanaw ngarud dagiti Kineo.
7: Pinarmek ni Saul dagiti Amalekita iti panagrangetda manipud Havila agingga idiay Shur, iti daya ti Egipto.
8: Tiniliwna ni Agag nga ari dagiti Amalekita ngem pinatayna dagiti amin a tattao.
9: Saanna a pinapatay ni Agag, agraman dagiti kasayaatan a karnero, baka, dagiti kasayaatan nga urbon ti baka, dagiti urbon ti karnero wenno aniaman a nasayaat. Dagiti laeng dakes ken awan serserbina ti dinadaelda.
10: Nagsao ni Yahweh ken ni Samuel,
11: Agbabawiak a namagbalin nga ari ken ni Saul. Tinallikudannak ket dina tinungpal dagiti bilinko.
: Nakapungtot ni Samuel, ket nagpatpatnag a nagkararag ken ni Yahweh.
12: Kabigatanna, nasapa a nagrubbuat tapno sapulenna ni Saul. Naammoanna a napan ni Saul idiay Carmel ket nangipatakder sadiay iti baton-lagip a pammadayaw kenkuana met laeng sa simmalog a nagturong idiay Gilgal.
13: Sadiay ti nakasapulan kenkuana ni Samuel. Kinablaawan ni Saul, Bendisionannaka koma ti Apo , Samuel! Tinungpalko ti amin a bilinna.
14: Sinaludsod ni Samuel, Ania ngarud ti kaipapanan ti mangngegko nga emmak dagiti karnero ken baka?
15: Dagiti sinamsam dagiti tattaok kadagiti Amalekita, insungbat ni Saul. Dida inan-ano dagiti kasayaatan a karnero ken baka ta maidatagda a daton a mapuoran iti Apo a Diosmo; pinataymi dagiti dadduma.
16: Dumngegka, imbilin ni Samuel, ta ibagak kenka ti imbaga kaniak ti Apo idi rabii.
: Ibagam ngarud, kinuna ni Saul.
17: Kinuna ni Samuel, Imbilangmo idi a nanumoka ngem sika itan ti ari dagiti tribu ti Israel. Inkonsagrarnaka ti Apo nga ari iti Israel,
18: ket imbaonnaka a mangibanag iti bilinna a dadaelem a mamimpinsan dagita managdakdakes nga Amalekita. Imbagana a gubatem ida agingga a maikisapda amin.
19: Ngem apay ngarud a sinalungasingmo ti bilin ti Apo ? Apay nga inalistoam ti nagala kadagiti nasamsam? Dimo kadi ammo a nagbasolka iti Apo gapu iti inaramidmo?
20: Ngem insungbat ni Saul, Tinungpalko ti Apo . Napanak iti nangibaonanna kaniak. Pinatayko amin nga Amalekita ket inyawidko ni Agag nga arida.
21: Nupay kasta, saan a pinatay dagiti tattaok dagiti kasayaatan a karnero ken baka a sinamsamda. Inyegda ketdi ida ditoy Gilgal tapno maidatagda a daton iti Apo a Diosmo.
22: Kinuna ni Samuel: Kaykayat kadi ti Apo ti maikkan iti daton ken sakrifisio ngem ti panagtungpal kenkuana? Nasaysayaat ti agtulnog kenkuana ngem ti agidaton iti kasayaatan a karnero.
23: Dakes a kas iti panagkulam ti panagsukir kenkuana ket maysa a basol ti kinatangsit kas iti panagdayaw kadagiti didiosen. Gapu ta linaksidmo ti bilin ti Apo , linaksidnaka nga ari.
24: Wen, nagbasolak, insungbat ni Saul. Diak tinungpal ti bilin ti Apo ken dagiti bilinmo. Nagbutengak kadagiti tattaok, isu a sinurotko ti kayatda a maaramid.
25: Ngem dawatek a pakawanennak ket kumuyogka kaniak nga agsubli idiay Gilgal tapno makapagdaydayawak iti Apo .
26: Diak kumuyog kenka nga agsubli, insungbat ni Samuel. Linaksidmo ti sao ti Apo , ket linaksidnaka met nga ari ti Israel.
27: Timmallikud ni Samuel tapno pumanaw, ngem ginammatan ni Saul ti kagayna ket napigis.
28: Kinuna ni Samuel kenkuana, Inikkat ti Apo kenka ita nga aldaw ti pagarian ti Israel ket intedna iti sabali a nasaysayaat ngem sika.
29: Saan nga agulbod wenno agbalbaliw ti panunot ti nadayag a Dios ti Israel. Saan a taodina baliwan ti panunotna.
30: Kinuna ni Saul, Pudno a nagbasolak. Ngem iti daytoy a gundaway, ipakitam koma ti panagraemmo kaniak iti imatang dagiti pangulo dagiti tattaok ken iti amin nga Israel. Kumuyogka koma kaniak nga agsubli tapno agdaydayawak iti Apo a Diosmo.
31: Kimmuyog ngarud ni Samuel, idiay Gilgal ket nagdaydayaw ni Saul ken ni Yahweh.
32: Idatagyo kaniak ni Ari Agag, imbilin ni Samuel.
: Kasta unay ti buteng ni Agag ket agtigtigerger a naidatag. Kunkunana iti bagina, Anian a pait ti ipapatay!
33: Kinuna ni Samuel, Adu nga inna ti naawanan iti annak gapu iti kampilanmo. Ita, maawanan met ni nanangmo iti anak. Ket rinangrangkayna ni Agag iti sango ti altar idiay Gilgal.
34: Kalpasanna, napan ni Samuel idiay Rama. Nagawid met ni Ari Saul idiay Gabaa.
35: Manipud idin agingga iti ipapatayna, saannan a nakita ni Saul, ngem nagladingit iti napasamak iti ari. Nagbabawi ni Yahweh iti panangdutokna kenkuana nga ari ti Israel.