12: Nangngegkon dagita a sasao;
: padagsenandak laeng kadagita a panangliwliwayo.
3: Dikay pay laeng aya sumardeng a sao a sao?
: Dakayo laengen ti mapatpati ti saona?
4: No dakayo ti adda iti lugarko,
: mabalinko met a sawen ti ibagbagayo.
: Mabalinkay met a wingiwingan,
: layusenkayo iti adu a sao.
5: Mapapigsakayo met kadagiti pammagbagak;
: diak met sumardeng nga agsasao
: a mangliwliwa kadakayo.
6: Ngem awan ti maitulong ti amin a sasawek;
: di met maep-ep dagiti ut-otko no agulimekak.
7: Inibusmo, O Dios, ti amin nga adda kaniak;
: binaybay-am a napapatay ti familiak.
8: Tiniliwnak, sika ti kabusorko.
: Kudil laengen ti nangbungon kadagiti tulangko,
: ket dayta ti ibilang dagiti tattao
: a pammaneknek a nakabasolak.
9: Iti pungtot ti Dios, lasanglasangennak;
: urayna la kagaten ti bibigna
: gapu iti gurana kaniak.
10: Guyabandak dagiti tattao;
: aribungbongandak ket tungpaendak.
11: Inyawatnak ti Dios kadagiti managdakdakes.
12: Natalna idi ti panagbiagko,
: ngem binekkelnak ti Dios,
: ket dinudog ken indumudomnak.
: Aramatennak a pagsanayanna iti panagpana,
13: ket panaenna ti amin a sikigak
: kadagiti pana a mangdunor ken mangsalput kaniak;
: uray kasta, pulos a dinak kaasian.
14: Saan a mauma a mangdundunor kaniak;
: kasla agpagunggan a mannakigubat a mangdarup kaniak.
15: Agladingitak ket agpanesak iti nakersang a lupot;
: agtugawak iti katapokan gapu iti pannakaparmekko.
16: Nakalablabbagan toy rupak iti kasasangit;
: lumlumbeg ken lumitlitem payen dagitoy matak.
17: Ngem awan ti inaramidko a kinaranggas,
: ket napasnek ti kararagko iti Dios.
18: O daga, dimo kaluban dagiti dakes
: a naaramid kaniak!
: Ipalubosmo a mangngeg ti asugko
: a mangtunton iti kalintegak.
19: Sadi langit, adda mangkanunong
: ken mangitakder kaniak.
20: Umsiendak dagiti gagayyemko;
: agarubos dagiti luluak iti Dios.
21: Adda koma mangikalintegan kaniak iti Dios,
: kas panangitakder ti maysa a tao iti gayyemna.
22: Bassiten ti nabati nga aldawko,
: ket magnaakton iti dalan
: nga awan ti makasubli.