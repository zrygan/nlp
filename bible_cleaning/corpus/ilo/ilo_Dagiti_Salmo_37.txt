1: Dika agsikor gapu
: kadagiti managdakdakes;
: dimo apalan dagiti agaramid iti dakes.
2: Ta mapukawdanto a kas ruot a magango;
: kas mula malaylay, mataydanto.
3: Agtalekka iti Apo ket agaramidka iti naimbag.
: Agnaedka iti daga ket awan pakaan-anoam.
4: Sapulem iti Apo ti pagragsakam,
: ket itednanto ti tartarigagayam.
5: Ikumitmo ta bagim iti Apo ;
: agtalekka kenkuana ket tulongannaka.
6: Pagraniagennanto a kas aldaw ti kinaimbagmo,
: ken kas iti init ti agmatuon ti kinalintegmo.
7: Aganuska ket urayem nga
: agtignay ti Apo .
: Dimo pakasikoran dagiti rumang-ay ti panagbiagda,
: wenno dagiti agballigi iti dakes a panggepda.
8: Igagam ta pusom iti nalaus a panagpungtot.
: Yegna laeng ti riribuk.
9: Dagiti agtalek iti Apo ,
: tagikuaendanto ti daga.
: Ngem dagiti managdakdakes,
: mapagtalawda nga awan duadua.
10: Iti saan a mabayag,
: mapukawto dagiti managdakdakes,
: uray no sapulem ida,
: awandanton iti sigud nga ayanda.
11: Ngem dagiti napakumbaba tagikuaendanto ti daga,
: ken lak-amendanto ti rang-ay ken talna.
12: Ti managdakdakes isikatna ti nalinteg,
: ket agngariet iti gurana kenkuana.
13: Ngem katawaan ti Apo ti managdakdakes,
: ta ammona nga asidegen ti ipapatayna.
14: Asuten dagiti managdakdakes ti kampilanda,
: biatenda ti bai ti panada
: tapno patayenda dagiti napanglaw ken marigrigat,
: ken gudasenda dagiti nalinteg ti aramidda.
15: Ngem maduyokdanto kadagiti kampilanda a mismo,
: ket dagiti bai ti panada, matukkolto.
16: Napatpateg nga adayo
: ti sangkabassit a sanikua ti nalinteg
: ngem ti amin a kinabaknang ti managdakdakes.
17: Ikkaten ti Apo ti pigsa dagiti managdakdakes,
: ngem salaknibanna dagiti nalinteg.
18: Aywanan ti Apo dagiti agtulnog kenkuana,
: ket tawidendanto nga agnanayon ti daga.
19: Didanto agsagaba iti tiempo ti didigra;
: iti tiempo ti bisin, dinto agkurang ti kanenda.
20: Ngem matayto dagiti managdakdakes;
: mapukawto dagiti kabusor ni Yahweh
: a kas balang a sabsabong;
: agpukawdanto a kas asuk.
21: Umutang ti managdakdakes ket saan nga agbayad,
: ngem sibubuslon a mangted ti nalinteg.
22: Dagiti binendisionan ni Yahweh, tawidendanto ti daga,
: ngem mapagtalawto dagiti inlunodna.
23: Ti Apo ti mangidalan
: iti tao iti rumbeng a pagnaanna,
: ket salaknibanna dagiti mangparagsak kenkuana.
24: Uray no maitibkol, awan duadua ti ibabangonna,
: ta tengtenglen ti Apo ti imana.
25: Nagubingak ngem ita lakayakon,
: ngem awan pay nakitak a nalinteg a binaybay-an ti Apo ,
: wenno dagiti annakna a makipalpalama.
26: Managparabur ken managpabulod ti naimbag a tao,
: ket agbalin a bendision dagiti annakna.
27: Adaywam ti dakes ket aramidem ti naimbag,
: ket agnaedto ti kaputotam nga agnanayon iti daga.
28: Ayaten ti Apo ti hustisia,
: dina baybay-an dagiti napudno a tattaona.
: Salaknibanna ida nga awan inggana,
: ngem mapagtalawto ti kaputotan dagiti managdakdakes.
29: Dagiti nalinteg tawidendanto ti daga,
: ket iti agnanayon, agnaeddanto a natalna.
30: Ti nalinteg a tao, nainsiriban dagiti balikasna,
: ket tumutop dagiti amin a sasawenna.
31: Salimetmetanna ti linteg ti Dios iti pusona,
: ket saanna a pagpanawan.
32: Ti managdakdakes siimenna ti naimbag a tao,
: ket isikatna a papatayen.
33: Ngem dinto baybay-an ni Yahweh
: a matnag iti pannakabalin ti kabusorna;
: ket inton maidarum,
: dinanto met palubosan a madusa.
34: Mangnamnamaka iti Apo
: ket tungpalem dagiti bilbilinna.
: Padayawannakanto babaen iti pannangtedna iti daga,
: ket makitamto ti pannakapaksiat ti managdakdakes.
35: Nakitak ti maysa a tao a nadangkes;
: narangpaya ken nangato a kas iti sedro ti Libano.
36: Idi lumabasak iti naminsan, awanen sadiay;
: binirbirokko ngem saankon a nasarakan.
37: Siputam ti naimbag a tao, paliiwem ti nalinteg;
: adda kaputotan ti natalna a tao.
38: Ngem madadael a mamimpinsan dagiti managbasol,
: ket maikisap dagiti kaputotanda.
39: Isalakan ti Apo dagiti nalinteg a tattao,
: ket salaknibanna ida iti tiempo ti riribuk.
40: Tulongan ken ispalenna ida;
: isalakanna ida kadagiti managdakdakes,
: ta agkamangda a pasalakniban kenkuana.