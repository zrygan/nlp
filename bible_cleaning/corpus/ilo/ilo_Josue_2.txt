1: Manipud iti Settim, nangibaon ni Josue iti dua nga espia ket binilinna ida a sukimatenda ti daga ti Canaan iti nalimed, nangruna ti Jerico. Idi dimtengda sadiay, napanda immian iti balay ti maysa a balangkantis a babai nga agnagan iti Rahab.
2: Naipadamag iti ari ti Jerico nga adda sumagmamano nga Israelita a dimteng iti dayta a rabii tapno agsiimda iti pagilian.
3: Pinaibaga ti ari ken ni Rahab: Iruarmo dagiti lallaki nga adda iti balaymo ta naibaonda a mangsukimat iti pagilian.
4: Ngem nailemmengen ni Rahab dagiti dua ket insungbatna, Agpayso nga adda lallaki nga immay iti balayko ngem diak ammo ti naggapuanda.
5: Pimmanawda itay sumipnget sakbay a mairikep ti ruangan ti siudad. Diak ammo ti papananda ngem no agdardaraskayo a mangkamakam kadakuada, matiliwyo ida.
6: Impanna dagiti espia iti tuktok ti balay ket naglemmengda kadagiti palatang ti lino nga inyulina sadiay.
7: Apaman a nakapanaw dagiti soldado ti ari, narikpan ti ruangan ti siudad. Napanda binirbirok dagiti Israelita nga espia agingga iti pagballasiwan ti Jordan.
8: Sakbay a naturog dagiti lallaki, napan ni Rahab iti tuktok ti balay
9: ket kinunana kadakuada: Ammok nga inted ti Apo daytoy a daga kadakayo; ket mabuteng amin a tattao iti pagilian kadakayo.
10: Nadamagmi a pinagmagana ti Nalabaga a Baybay iti sangoananyo idi rummuarkay idiay Egipto. Nadamagmi ti panangpapatayyo kadagiti dua nga ari dagiti Amorreo iti dayaen ti Jordan, da Sihon ken Og.
11: Nagbutengkami apaman a nadamagmi daytoy; gapu kadakayo timmakrot dagiti amin a tattao. Ti Apo a Diosyo isu ti Dios ti langit ken ti daga.
12: Ita, agsipud ta kinaasiankayo, isapatayo iti Apo a kaasianyonto met ti familiak. Ikkandak iti pakakitaan a mapagtalkankayo.
13: Ikariyo nga ispalenyonto ti biag dagiti nagannak kaniak, dagiti kakabsatko ken amin a familiada!
14: Kinuna dagiti lallaki, Sisasaganakami a matay a mangsalaknib kadakayo. No dinakami la ket ipulpulong, nasayaatto ti panangtratomi kadakayo ket tungpalenminto ti karimi inton ited ti Apo ti daga kadakami.
15: Agnaed ni Rahab iti balay a nabangon iti bakud ti siudad, ket pinababana dagiti lallaki iti tawa babaen iti tali.
16: Imbagana kadakuada, Inkay agkamang iti bantay tapno didakayo mabirokan dagiti soldado ti ari. Aglemmengkayo sadiay iti tallo nga aldaw; sakayto la agawid inton agsublida.
17: Tungpalenminto ti kari a pinasapataam kadakami, kinuna kenkuana dagiti lallaki.
18: Kastoyto ti aramidem: Inton sakupenmi ti pagilianyo, igalutmonto dayta nalabaga a tali iti tawa a bimmabaanmi. Ummongemto dagiti nagannak kenka, dagiti kakabsatmo ken amin a familia ni tatangmo iti balaymo.
19: No adda rummuar iti balay, isunto ti akimbasol iti ipapatayna. Ngem no addanto madangran iti uneg ti balay, dakami ti akimbasol.
20: Ngem no ipulongmo ti ar-aramidenmi, saanton a nasken a tungpalenmi ti karimi.
21: Immanamong ni Rahab, ket pinalubosanna ida. Idi nakapanawdan, inggalutna ti nalabaga a tali iti tawa.
22: Napan dagiti espia iti bantay, ket tallo nga aldaw a naglemmengda sadiay. Sinursor dagiti soldado ti ari ti tay-ak a nangbirbirok kadakuada. Idi dida masarakan ida, nagsublida idiay Jerico.
23: Simmalog dagiti espia iti bantay. Binallasiwda ti karayan ket nagsublida ken ni Josue. Imbagada kenkuana ti amin a napasamak,
24: Awan duadua nga inteden ti Apo ti entero a pagilian kadatayo, kinunada kenkuana. Mabuteng dagiti amin a tattao sadiay kadatayo.