1: Iti saan a mabayag, rinaut manen ni David dagiti Filisteo ket pinarmekna ida. Sinakupna ti siudad ti Gat ken dagiti kabangibangna a barrio.
2: Pinarmekna met dagiti Moabita. Inturayanna ida ket nagbaybayadda kenkuana iti buis.
3: Insaruno ni David a rinaut ni Adadezer nga ari ti Soba, iti asideg ti Hamat, gapu ta kayat ni Adadezer a sakupen ti daga iti surong ti Karayan Eufrates.
4: Innala ni David ti 1,000 a lugan a pakigubat, 7,000 a mannakigubat a nagsakay iti kabalio ken 20,000 a saan a nagkabalio. Nangibati iti umanay a bilang ti kabalio a pagguyod kadagiti 100 a lugan ket pinilayna dagiti dadduma.
5: Idi dumteng ti armada nga imbaon dagiti taga-Siria nga adda idiay Damasco a tumulong ken ni Ari Adadezer, dinarup ni David ket pinatayna ti 22,000 a mannakigubat.
6: Nangipasdek ni David kadagiti kampo ti militar iti masakupan dagiti taga-Siria. Inturayanna dagiti Siriano ket pinagbuisna ida. Pinagballigi ni Yahweh ni David iti amin a nakigubatanna.
7: Innala ni David dagiti balitok a kalasag dagiti ofisiales ni Adadezer sana impan idiay Jerusalem.
8: Nakaad-adu met a bronse ti innalana idiay Tibhat ken Cun, dagiti siudad nga inturayan ni Adadezer. Inaramat ni Solomon dagitoy a bronse iti pannakaaramid ti nakadakdakkel a palanggana, dagiti adigi ken dagiti alikamen iti Templo.
9: Nadamag ni Toi nga ari ti Hamat a pinarmek ni David ti entero nga armada ni Adadezer.
10: Imbaonna ngarud ni Joram nga anakna tapno kablaawanna ni Ari David ken yebkasna ti ragsakna iti panangparmekna ken ni Adadezer a namin-adun a kinagubgubat ni Toi. Nangitugot ni Joram kadagiti alikamen a naaramid iti balitok, pirak ken bronse nga insagutna ken ni David.
11: Indaton ni David dagitoy a maaramat iti pagdaydayaw agraman dagiti pirak ken balitok nga innalana kadagiti nasion a pinarmeknaEdom, Moab, Ammon, Filistia ken Amalec.
12: Pinarmek ni Abisai nga anak ni Sarvia dagiti Edomita idiay Tanap ti Asin ket pinatayna ti 18,000 kadakuada.
13: Nangipasdek kadagiti kampo ti militar iti entero nga Edom ket inturayan ni David dagiti taga-sadiay. Iti sadinoman a nakigubatan ni David, pinagballigi ni Yahweh.
14: Inturayan ni David ti entero nga Israel. Impatungpalna ti linteg, ket inkagumaanna a maipakat ti hustisia iti amin nga iturayanna.
15: Ni Joab nga anak ni Sarvia ti pangulo ti armada; ni Jehosafat nga anak ni Ahilud ti agay-aywan kadagiti papeles ti pagarian;
16: ni Zadok nga anak ni Ahitub ken ni Ahimelec nga anak ni Abiatar dagiti papadi; ni Seraias ti sekretario ti ari;
17: ni Benaias nga anak ni Joyada ti pangulo dagiti guardia ti aridagiti Kereteo ken Feleteo; ket nangato ti akem dagiti annak ni David iti palasio.