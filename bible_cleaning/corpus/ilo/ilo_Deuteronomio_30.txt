1: Intuloy ni Moises, Inikkankayo iti pagpilian: bendision wenno lunod. Inton mapasamak amin dagitoy kadakayo ket agnaedkayon kadagiti nasion a nangiwarawaraan kadakayo ti Apo a Diosyo, malagipyonto dagiti imbagak.
2: No agsublikayto iti Apo , dakayo ken dagiti kaputotanyo, ket tungpalenyo a sipapasnek dagiti bilinna nga itedko kadakayo ita nga aldaw,
3: kaasiannakayto ti Apo a Diosyo. Alaennakayto kadagiti pagilian a nangiwarasanna kadakayo ket parang-ayennakayto manen.
4: Nupay naiwaraskayo kadagiti kaadaywan a paset ti daga, ummongennakayto ti Apo ket parang-ayennakayto manen.
5: Ipannakayto iti daga a nagnaedan dagidi kapuonanyo tapno tagikuaenyo met laeng. Pagbalinennakayto a narangrang-ay ken ad-adu ngem dagidi kapuonanyo.
6: Pabaroennakayto ti Apo ket agbalinkayto a natulnog tapno ayatenyo iti amin a puso ken kararuayo ken agtultuloykayto nga agnaed iti dayta a daga.
7: Idissuorto ti Apo dagitoy a lunod kadagiti kabusoryo ken kadagiti manggurgura ken mangparparigat kadakayo.
8: Agtulnogkayto manen iti Apo ket tungpalenyonto ti amin a bilin nga itedko kadakayo ita nga aldaw.
9: Parang-ayennakayto ti Apo iti amin nga aramidyo. Adunto dagiti annakyo ken dagiti bakayo; nawadwadto ti maapit kadagiti talonyo. Maragsakanto ti Apo a mangparang-ay kadakayo a kas iti ragsakna a nangparang-ay kadagidi kapuonanyo.
10: Ngem masapul nga agtulnogkayo kenkuana ket tungpalenyo dagiti amin a lintegna a kas naisurat iti daytoy a libro ti pannursurona. Masapul nga agsublikayo kenkuana iti amin a puso ken kararuayo.
11: Nalaka a tungpalen daytoy a bilin nga itedko kadakayo. Saan a narigat a gun-oden.
12: Saan nga iti tangatang ti ayanna. Saan a masapul a saludsodenyo, Siasino ti mapan mangala sadiay tapno mangngeg ken tungpalenmi?
13: Saan met nga adda iti ballasiw ti taaw. Saan a masapul a saludsodenyo, Siasino ti mapan mangala iti ballasiw ti taaw tapno yegna kadakami ket mangngeg ken tungpalenmi?
14: Adda kadakayo. Ammo ken maisaoyo isut' gapuna a tungpalenyo.
15: Ita nga aldaw, agpilikayo iti kayatyo: kinaimbag wenno kinadakes, biag wenno patay.
16: No tungpalenyo dagiti bilin ti Apo a Diosyo, no ayatenyo, no agtulnogkayo kenkuana ket annurotenyo dagiti amin a lintegna, rumang-aykayto ket agbalinkayto a dakkel a pagilian. Bendisionannakayto ti Apo a Diosyo iti daga nga inkay tagikuaen.
17: Ngem no agsukirkayo, no dikayo dumngeg ket masulisogkayo nga agdaydayaw kadagiti didiosen,
18: ballaagankayo itan nga awan duadua ti pannakadadaelyo. Ababanto ti biagyo iti dayta a daga nga inkay sakupen iti ballasiw ti Jordan.
19: Pagpilienkayo iti biag wenno patay, iti bendision wenno iti lunod ti Dios. Awagak ti langit ken ti daga a mangsaksi iti pilienyo. Pilienyo ti biag.
20: Ayatenyo ti Apo a Diosyo, agtulnog ken agtalinaedkayo a napudno kenkuana tapno napautto ti panagnaedyo, dakayo ken dagiti kaputotanyo, iti daga nga inkarina nga ited kadagidi kapuonanyo, da Abraham, Isaac ken Jacob.