1: Iti maysa nga aldaw, napan ni Samson idiay Gaza, maysa a siudad dagiti Filisteo. Adda naam-ammona a balangkantis a babai ket kinaiddana.
2: Idi maammoan dagiti taga-Gaza nga adda ni Samson iti siudad, linakubda ti ayanna. Nagpatpatnag a nagurayda kenkuana iti ruangan ti siudad. Iti dayta a rabii, naulimekda ta kinunada iti nakemda, Urayentayo nga aglawag satayto papatayen.
3: Ngem naturog laeng ni Samson agingga iti tengnga ti rabii. Idi makariing, iniggamanna ti ruangan ti siudad sana pinarut agraman ridaw, poste, balunet ken amin-amin. Binaklayna ket insang-atna iti rabaw ti turod a tumannawag iti Hebron.
4: Kalpasan daytoy a pasamak, nagayat ni Samson iti maysa a babai nga agnagan Delila nga agnaed iti Tanap ti Sorec.
5: Napan dagiti lima a pangulo dagiti Filisteo ken ni Delila ket kinunada, Sikapam ni Samson tapno ibagana kenka no apay a napigsa, ken no kasano a maparmek ken mareppetmi ket iti kasta, awan ti maaramidna. Tunggal maysa kadakami, ikkandakanto iti 1,100 a bagi ti pirak.
6: Iti kasta, kinuna ni Delila ken ni Samson, Pangngaasim ta ibagam kaniak no apay a nakapigpigsaka. No adda mangreppet kenka tapno awan ti maaramidmo, kasano ti pamay-anna?
7: No reppetendak iti pito a di pay nagango a lubid ti bai ti pana, kumapuyak a kas iti kadawyan a tao, insungbat ni Samson.
8: Nangyeg ngarud dagiti ari dagiti Filisteo iti pito a lubid ti bai a di pay nagango ket intedda ken ni Delila a pinangreppetna ken ni Samson.
9: Adda lallaki a pinaglemmeng ni Delila iti sabali a kuarto, isu nga impukkawna, Samson, umayen dagiti Filisteo! Ngem pinugsat ni Samson ti lubid a kasla nangpugsat iti panait. Iti kasta, dida pay la naammoan ti palimed ti pigsana.
10: Kinuna ni Delila ken ni Samson, Apay a nagang-angawan ken inulbodnak? Pangngaasim ta ibagam no kasano ti pannakabalin ti siasinoman a mangreppet kenka.
11: Kinuna ni Samson, No reppetendak iti baro a tali a di pay naar-aramat, kumapuyak a kas iti kadawyan a tao.
12: Nangala ngarud ni Delila kadagiti baro a tali ket rineppetna ni Samson sana impukkaw, Samson, umayen dagiti Filisteo! Ngem kasla panait a pinugsapugsat ni Samson dagiti tali.
13: Kinuna manen ni Delila, Pagang-angawan ken ul-ulbodennak pay laeng. Ibagam man no kasano ti pannakabalin ti siasinoman a mangreppet kenka?
: Kinuna ni Samson, No sallapidem iti pito a punggos ti buokko ket pairutam babaen iti pasok, kumapuyak a kas iti kadawyan a tao.
14: Ngarud, pinaturog ni Delila ni Samson sa inabelna dagiti pito a punggos a buokna. Pinairutanna babaen iti pasok sana impukkaw, Samson, umayen dagiti Filisteo! Ngem nakariing ni Samson ket ginuyodna ti buokna iti pasok.
15: Kinuna manen ni Delila ken ni Samson, Kasano a kunam nga ay-ayatennak ket di met pudno ti ibagbagam? Namitlon a nagang-angawannak. Dimo met la ipudnon no apay a napigsaka.
16: Inaldaw a kastoy ti salsaludsoden ni Delila agingga a nauma ni Samson iti panangrengrengna kenkuana,
17: isut' gapuna nga iti kamaudiananna, imbagana ti pudno. Kinunana, Saanak a pulos a napukisan. Naidatonak iti Dios a kas Nazireo manipud pannakayanakko. No mapukisanak, mapukaw ti pigsak ket agbalinak a kas iti kadawyan a tao.
18: Idi kapnekanen ni Delila nga imbagana ti pudno, nangibaon iti mapan kadagiti ari a Filisteo ket pinaibagana, Agsublikayo pay iti maminsan ta imbagan ni Samson ti pudno.
: Dimteng dagiti ari a nangitugot iti kuarta nga ibayadda ken ni Delila.
19: Pinaturog ni Delila ni Samson iti saklotna. Kalpasanna, nangayab iti lalaki a mangkartib iti pito a punggos a buok ni Samson. Ket rinugianna a pinarigat ta napukawen ni Samson ti pigsana.
20: Impukkaw ni Delila, Samson! Adtoyen dagiti Filisteo!
: Nakariing ni Samson ket kinunana iti nakemna, Makalapsutak ket mawayawayaanak a kas iti kallabes.
: Dina ammo a pinanawanen ti Apo .
21: Tiniliw dagiti Filisteo, sinuatda dagiti matana, sada impan idiay Gaza. Kinawaranda iti bronse, impanda iti pagbaludan, ket nagbalin a para giling.
22: Ngem sadiay, in-inut a nagtubo manen ti buokna.
23: Naguummong dagiti ari a Filisteo tapno agrambakda ken mangidatagda iti daton ken ni Dagon a diosda. Daytoy ti kantada,
: Impalubos ti diostayo
: a maparmek ni Samson a kabusortayo.
2425: Kasta unay ti panagraragsakda, isu a kinunada, Ayabanyo man ni Samson ta rayray-awennatayo!
: Idi nairuarda ni Samson iti pagbaludan, pinilitda a rayray-awenna ida sada pinagtakder iti baet ti dua nga adigi. Idi makita dagiti tattao ni Samson, nagkantada iti pagdaydayawda iti diosda. Kinunada, Pinagballiginatayo ti diostayo iti kabusor, isu a mangdadael iti dagatayo ken nangpatay iti adu.
26: Kinuna ni Samson iti ubing a mangkibkibin kenkuana, Kayatko ti agsadag; ipaarikapmo man dagiti poste a nakaisaadan ti pasdek.
27: Napno ti pasdek iti adu a tattao. Adda met sadiay dagiti lima nga ari dagiti Filisteo. Agarup 3,000 dagiti lallaki ken babbai iti tuktok ti pasdek a mangbuybuya iti panangrabrabakda ken ni Samson.
28: Nagkararag ni Samson: Apo Dios , laglagipennak kadi. O Dios, ikkannak pay maminsan iti pigsak tapno mabalesko dagiti Filisteo gapu iti panangikkatda kadagiti matak.
29: Tinengngel ni Samson dagiti dua a poste a nagsaadan ti pasdek. Nagsinsinan dagiti dua nga imana dagiti adigi, impanna ti amin a pigsana,
30: sana impukkaw, Dakayo a Filisteo, agkukuyogtayo amin a matay! Induronna dagiti poste iti amin a pigsana. Narba ti pasdek ket natupakan dagiti lima a pangulo ken amin nga adda sadiay. Ad-adu ti napatayna iti daytoy a gundaway ngem dagiti pinatpatayna iti napalabas.
31: Dimteng dagiti kakabsat ken familia ni Samson. Inyawidda ti bangkayna, ket intabonda iti tanem ni Manoa nga amana, iti nagbaetan ti Zora ken Estaol. Duapulo a tawen nga impanguloan ni Samson ti Israel.