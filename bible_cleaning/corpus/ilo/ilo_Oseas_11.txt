1: Kuna ti Apo ,
: Inayatko ti Israel idi ubing pay.
: Inayabak ti anakko manipud Egipto.
2: No tunggal ayabak ida, umadayoda kaniak.
: Nagidatagda kadagiti daton.
: Datonda kadagiti didiosen a Baal.
: Nagpupuorda iti insenso para kadagiti imahen.
3: Siak ti nangisuro iti Israel a magna;
: inub-ubbak dagiti tattaok kadagiti takkiagko.
: Ngem dida bigbigen a siak ti nangtaripato kadakuada.
4: Indalanko ida babaen iti panangipateg ken panagayat.
: Inubbak ida nga inyasideg iti pingpingko.
: Nagrukobak a mangpakan kadakuada.
5: Dida kayat ti agsubli kaniak, isu a masapul nga agsublida iti Egipto ket iturayanto ida ti Asiria.
6: Addanto gubat nga agdakiwas kadagiti siudadda, ket marpuogto dagiti sarikedkedda. Madadaelto dagiti tattaok gapu ta sinurotda ti ammoda a nasayaat.
7: Ipapilitda ti panangtallikudda kaniak. Umasugdanto gapu iti sangol nga awitda, ngem awanto ti makaisalakan kadakuada.
8: Israel, kasano nga isinaka?
: Kasano a baybay-anka?
: Kasano a dadaelenka a kas iti Adma?
: Kasano a pagbalinenka a kas iti Zeboim?
: Diak maaramid daytoy,
: ta timmaud ti panangngaasik.
9: Dikanto dusaen gapu iti pungtotko.
: Diakton dadaelen ti Israel.
: Diosak ngamin, ket saanak a tao.
: Siak ti Nasantoan nga adda kadakayo.
: Saanak nga umay a sipupungtot kadakayo.
10: Surotendakto dagiti tattaok inton ngerngerak a kas iti leon dagiti kabusorda. Agdardarasto nga umay kaniak dagiti tattaok manipud laud.
11: Manipud Egipto, kasdanto la tumatayab nga agpigpigerger nga umay. Manipud Asiria, kasdanto la kalapati a sumangpet. Agnaeddanto manen kadagiti balbalayda. Siak, ni Yahweh, ti nangibaga iti daytoy.
12: Kuna ti Apo , Linawlawnak ti Israel
: iti kinaulbod ken kinamanangallilaw.
: Suksukirendak pay laeng dagiti tattao ti Juda,
: siak a Dios a napudno ken nasantoan.