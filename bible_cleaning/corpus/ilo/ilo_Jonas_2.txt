1: Kalpasanna, iti uneg ti tian ti ikan, nagkararag ni Jonas ken ni Yahweh a Diosna
2: Iti rigatko, O Apo , immawagak kenka,
: ket impangagnak.
: Immasugak manipud iti tukot ti lubong dagiti natay,
: ket nangngegmo ti timekko.
3: Intappuaknak ngamin iti kaadalman,
: wen, iti lansad ti taaw.
: Nalawlawak iti danum,
: ket sinabbuagandak dadakkel a dalluyonmo.
4: Impagarupko a napagtalawak iti imatangmo,
: ket diakton makita ti nasantoan a Templom.
5: Linikmutnak ti danum ket maangsanakon;
: namimpinsan a linapunosnak ti taaw,
: ket nakumotan ti ulok iti ruot.
6: Naipanak iti mismo a puon dagiti bantay,
: iti daga a ti ruanganna naibalunet iti agnanayon.
: Ngem iti daytoy a yuyeng, inaonmo ti biagko,
: O Apo a Diosko!
7: Idi mariknak a matayakon,
: nagkararagak kenka, O Apo ,
: ket manipud iti nasantoan a Templom
: nangngegmo ti asugko.
8: Tinallikudandaka dagiti agdaydayaw
: kadagiti awan serserbina a didiosen.
9: Ngem siak, agkantaakto iti pagdaydayaw kenka;
: mangidatagakto kenka iti daton,
: ket tungpalekto ti karik kenka.
: Aggapu iti Apo ti pannakaisalakan!
10: Kalpasanna, binilin ni Yahweh ti ikan, ket impugsona ni Jonas iti kadaratan iti igid ti baybay.