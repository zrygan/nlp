1: Umaykayo, ket idaydayawtayo ti Apo !
: Kantaantayo a sirarag-o ti Dios a salaknibtayo!
2: Dumatagtayo iti sangoananna ket agyamantayo;
: Ipaayantayo iti naragsak a kanta a pagdaydayaw kenkuana!
3: Ta ti Apo mannakabalin a Dios;
: naindaklan nga ari, naturturay ngem amin a didios.
4: Iturayanna ti entero a daga,
: manipud iti kaunggan a rukib agingga iti kangatoan a turod.
5: Inaramidna ti taaw ket kukuana,
: uray ti daga sinukog ti imana.
6: Umaykayo! Agparintumengtay iti sakaananna,
: ket agdaydayawtayo kenkuana.
: Agrukbabtayo iti Apo
: a namarsua kadatayo.
7: Isu ti Diostayo;
: datayo dagiti tattaona nga ay-aywananna,
: ti arban a tartaraonanna.
: Ita nga aldaw, denggenyo ti ibagana
8: Saankayo nga agsuksukir,
: a kas kadagiti kapuonanyo idiay Meriba;
: wen, iti daydi aldaw a kaaddada iti let-ang idiay Masa.
9: Sinuotdak sadiay ket pinadasdak,
: idinto a nakitada ti inaramidko
: nga agpaay kadakuada.
10: Uppat a pulo a tawen a naupayak kadagita a tattao.
: Isut' gapuna a kinunak,
: Saan a napudno dagitoy a tattao
: dida tungpalen dagiti bilinko.
11: Ngarud, nakapungtotak ket insapatak,
: Saankayto a sumrek iti daga
: a pangtedak koma kadakayo iti inana.