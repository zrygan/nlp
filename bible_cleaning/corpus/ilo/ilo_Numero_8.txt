1: Kinuna ni Yahweh ken ni Moises,
2: Ibagam ken ni Aaron a no isaadna dagiti pito a pagsilawan iti kandelero, masapul a lawaganda ti sango ti kandelero.
3: Nagtungpal ni Aaron ket inkabilna dagiti pagsilawan tapno lawaganda ti sango ti kandelero.
4: Naaramid ti kandelero iti napitpit a balitok, manipud puon agingga kadagiti ungkayna, kas mayannurot iti pagtuladan nga impakita ni Yahweh ken ni Moises.
5: Kinuna ni Yahweh ken ni Moises,
6: Ilasinmo dagiti Levita kadagiti dadduma nga Israelita ket aramidem ti seremonia ti pannakadalusda
7: iti kastoy a wagas: warsiam ida iti danum a pagdalus ket pakiskisam ti entero a bagida ken palabaam ti pagan-anayda. Kalpasanna, agbalindan a nadalus iti imatang ti linteg.
8: Mangalada iti bumaro a baka ken ti naituding a daton a makan nga arina a nagamay iti lana ti olibo; mangalaka iti sabali a baka a maidaton gapu iti basol.
9: Ummongem ti entero a gimong ti Israel ket idatagmo dagiti Levita iti sangoanan ti Tolda.
10: Ipatay dagiti Israelita dagiti imada iti ulo dagiti Levita;
11: kalpasanna, idaton ni Aaron dagiti Levita a naisangsangayan a sagut dagiti Israelita tapno agserbida kaniak.
12: Ipatay dagiti Levita ti imada iti ulo dagiti dua a baka; maysa ti maidatag a daton gapu iti basol ket ti maikadua kas daton a mapuoran kas annongen ti seremonia ti pannakadalus dagiti Levita.
13: Idatonmo dagiti Levita a naisangsangayan a sagut kaniak ket dutokam ni Aaron ken dagiti annakna a mangimaton kadakuada.
14: Kastoy ti panangilasinmo kadagiti Levita kadagiti dadduma nga Israelita tapno agbalinda a kukuak.
15: Kalpasan ti panangdalusmo kadakuada kas mayannurot iti linteg ken panangidatonmo ida, mangrugidan nga agserbi iti Tolda.
16: Innalak ida a kas suno ti amin nga inauna nga annak a lallaki dagiti Israelita ket siak laeng ti akinkukua kadakuada.
17: Idi pinatayko ti amin nga inauna nga annak idiay Egipto, indatonko a kas kukuak ti amin nga inauna nga anak iti Israel, annak man dagitoy ti tao wenno animal.
18: Alaek dagiti Levita a kas sukat dagiti inauna nga annak dagiti Israelita.
19: Ikabilko dagiti Levita iti babaen ni Aaron ken dagiti annakna, kas sagut dagiti Israelita, tapno agserbida iti Tolda a Paguummongan. Tumulongda iti pannakaidaton kadagiti sagut a mangikkat kadagiti basol dagiti Israelita tapno mayadayoda iti didigra nga agdissuor kadakuada no umasidegda iti Nasantoan a Disso.
20: Indaton ngarud da Moises, Aaron ken amin nga Israelita dagiti Levita kas imbilin ni Yahweh ken ni Moises.
21: Dinalusan dagiti Levita dagiti bagida kas mayannurot iti linteg ken linabaanda dagiti pagan-anayda ket indaton ida ni Aaron a kas naisangsangayan a sagut ken ni Yahweh. Inannongna pay ti seremonia ti pannakadalusda.
22: Inaramid dagiti tattao ti imbilin ni Yahweh ken ni Moises maipapan kadagiti Levita. Ngarud, mabalinen dagiti Levita ti agserbi iti Tolda ti Dios iti babaen ni Aaron ken dagiti annakna.
23: Kinuna ni Yahweh ken ni Moises,
24: No agtawenen ti Levita iti 25, mangrugin nga agserbi iti Tolda a Paguummongan
25: ket no madanonnan ti 50, agretiron.
26: Kalpasan dayta, mabalinna ti tumulong kadagiti padana a Levita kadagiti annongda iti Tolda ngem dina mabalin ti agaramid iti aniaman a panagserbi a maymaysana. Kastoy ti panangitudingmo iti annong dagiti Levita.