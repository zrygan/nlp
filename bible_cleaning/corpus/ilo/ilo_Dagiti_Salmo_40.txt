1: Siaanusak a nagur-uray iti Apo ;
: inallingagnak ket dinengngegna ti asugko.
2: Iti napeggad nga abut
: inaonnak, kasta met iti gayong-gayong a nakailumlomak.
: Iti rabaw ti bato insagpatnak,
: iti kasta, natalged ti pannagnak.
3: Insuronak nga agkanta iti baro a himno,
: maysa a kanta a pagdaydayaw iti Diostayo.
: Agbutengto ti adu a makakita,
: ket iti Apo agtalekda.
4: Nagasat ti tao a ti Apo ti pagtalkanna,
: ket saan a dagiti napasindayag ti pagkamanganna,
: wenno agdaydayaw kadagiti didiosen.
5: Adu ti impapaaymo kadakami, O Apo a Diosmi.
: Awan ti kas kenka.
: Adu dagiti nakaskasdaaw a panggepmo kadakami.
: Diak maisao amin ida, ta naruayda.
6: Dagiti daton ken sagut dimo tarigagayan;
: dimo kiddawen ti daton a mapuoran,
: wenno daton tapno ti basol mapakawan.
: Inikkannak ketdi iti lapayag tapno mangngegka,
7: iti kasta kinunak, Adtoyak.
: Adda dagiti bilbilinmo kaniak iti libro ti Linteg.
8: Ti panangtungpal iti pagayatam, O Dios, isut' ragsakko.
: Ipapusok dagiti bukodmo a pannursuro.
9: Iti taripnong dagiti amin a tattaom, O Apo ,
: imbagak ti naimbag a damag a mangisalakanka.
: Ammom a diakto agsardeng a mangipakaammo.
10: Diak inlimlimed ti damag ti panangisalakanmo;
: kanayon nga ibagbagak
: ti kinapudnom ken ti panangispalmo.
: Wen, diak inlimlimed
: ti di agbalbaliw nga ayat ken kinapudnom,
: iti dakkel a taripnong dagiti tattaom.
11: Ammok, O Apo ,
: a dimonto isardeng ti mangngaasi kaniak!
: Ti di agbalbaliw nga ayat ken kinapudnom
: ti kanayon a pagtalgedak.
12: Dagiti kinadakes a nanglikmut kaniak aduda;
: Dagiti basbasolko inaddagandak,
: ket saanakon a makakita.
: Ad-aduda ngem dagiti buok iti ulok,
: ket awanen ti natda a turedko.
13: Kaasiannak, O Apo , ket isalakannak.
: Umaykan ta tulongannak!
14: Mawarawara koma a mamimpinsan ken maibabain
: dagiti agpanggep a mangdangran kaniak.
: Mapasanud koma ken maibabain
: dagiti agragsak gapu iti pakariribukak.
15: Kasta met dagiti mangang-angaw kaniak
: kumapsutda koma iti inda pannakaabak.
16: Agragsak ken agrag-oda koma
: amin nga umay agkamang kenka!
: Amin a mangipateg iti panangisalakanmo
: kanayon koma a kunada, Nagtan-ok ketdin ti Apo !
17: Nakurapay ken nakakaasiak,
: ngem silalagipka, kaniak, O Apo.
: Sika ti salakan ken Diosko
: O Diosko, darasem ti umay tumulong kaniak!