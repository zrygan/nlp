1: Anakko, inkarim kadi a sika ti sumungbat iti utang ti sabali?
2: Natiliwanka kadin gapu iti saom, ket nasiloanka gapu kadagiti karim?
3: No kasta, anakko, addaka iti pannakabalin dayta a tao ngem kastoy ti aramidem tapno mailisika: dagusem ti mapan kenkuana ket agpakpakaasika a wayawayaannaka.
4: Dimo ipalubos a makaturogka wenno aginanaka.
5: Lumapsutka iti silo a kas iti tumatayab, wenno ugsa nga itartarayanna ti mangnganup.
6: Rumbeng nga adalen dagiti nasadut a tattao ti panagbiag dagiti kuton.
7: Awan panguloda, wenno ofisial a mangituray kadakuada,
8: ngem agurnongda iti taraon iti kalgaw tapno adda kanenda iti tiempo ti tudtudo.
9: Kasano ti kabayag ti panagidda ti sadut? Kaanonto ti ibabangonna?
10: Kunana, Maturogak lat' bassit, agdalikepkepak ket aginanaak iti mabiit.
11: Ngem bayat ti pannaturogna, dumteng ti kinapanglaw a mangdarup kenkuana, a kas iti mannanakaw nga adda armasna.
12: Agsursor a mamadpadakes dagiti awan serserbina ken nadangkes.
13: Agkidday ken agseniasda a mangallilaw kenka.
14: Ngem dakes ti pangpanggependa ket pataudenda ti riribuk iti sadinoman nga ayanda.
15: Gapu iti daytoy, kellaat a madidigrada; masugatdanto iti nasaem a pakaigapuan ti ipapatayda.
1619: Pito a banag ti guraen ken saan a kayat ti Apo a maaramid
: Natangsit a langa,
: naulbod a dila,
: ti mangpapatay iti awan basolna,
: ti agpanggep iti dakes,
: ti agdardaras a mapan agaramid iti maikaniwas,
: ti saksi nga agsao iti pasig nga ulbod,
: ken ti mangyeg iti pagapaan dagiti aggagayyem.
20: Anakko, tungpalem ti ibaga ni amam, ket dimo liplipatan ti isursuro ni inam.
21: Imulam iti panunotmo ti saoda ket ipempenmo ida ita pusom.
22: Idalandakanto dagiti pannursuroda no agbiaheka; salaknibandaka iti rabii ket bagbagaandaka iti aldaw.
23: Mayarig iti naraniag a silaw dagiti pannursuroda; isurodaka nga agbiag.
24: Ilisinaka kadagiti dakes a babbai, kadagiti makagargari a sao ti asawa ti sabali.
25: Dika masulisog iti kinapintasda; dika paikulbo iti makagargari nga ikikitada.
26: Mabalin a gatad ti tinapay ti ibayad ti maysa a lalaki iti balangkantis ngem ti pannakikamalala ti mangpukaw iti amin nga adda kenkuana.
27: Mabalinmo aya nga awiten ti apuy iti barukongmo a saan a mauram ti badom?
28: Makapagnaka aya iti beggang a saan a masinit dagiti dapanmo?
29: Kasta ti kapeggad ti pannakikaidda iti asawa ti sabali. Agsagaba ti agaramid iti kasta.
30: Saan a mauyaw ti mannanakaw no takawenna ti kanenna a pamedpedna iti bisinna.
31: Ngem no matiliwan, itedna ti mamimpito a gatad ti tinakawnaitedna amin nga adda kenkuana.
32: Ngem maag ti tao a makikamalala. Dadaelenna laeng ti bagina.
33: Maibabain ken makabil ket dinto mapunas ti pannakaibabainna.
34: Awan sabali a puon ti napalalo a pungtot ti maysa a lalaki no di ti panagimon; saan a mangngaasi no agibales.
35: Saanna nga awaten ti maibayad kenkuana. Uray mano ti isagutmo, di agbaaw ti pungtotna.