1: Rinambakan ni Ari Josias ti Fiesta ti Paskua idiay Jerusalem a kas pammadayaw ken ni Yahweh. Iti maika-14 nga aldaw ti umuna a bulan, pinartida dagiti animal a maipaay iti fiesta.
2: Intudingna ti annongen dagiti papadi iti Templo, ket imbagana kadakuada nga aramidenda a naimbag ti trabahoda.
3: Binilinna pay dagiti Levita, dagiti mamaestro iti Israel a naikonsagrar ken ni Yahweh. Kinunana kadakuada, Ipanyo ti Lakasa ti Tulag iti Templo a binangon ni Ari Solomon nga anak ni David. Saanen a masapul a baklayenyo nga ipan iti nadumaduma a lugar; ita, agserbikayon iti Apo a Diosyo ken dagiti tattaona nga Israelita.
4: Agyan ti tunggal familia iti lugarna iti Templo kas mayannurot iti annongen nga intuding kadakayo ni Ari David ken ni Ari Solomon nga anakna.
5: Urnosenyo dagiti bagbagiyo tapno sisasagana ti dadduma kadakayo a tumulong iti tunggal familia dagiti Israelita.
6: Partienyo dagiti Pamaskua a karnero ken kalding. Ita, dalusanyo dagiti bagbagiyo iti imatang ti linteg, ket isaganayo dagiti daton tapno suroten dagiti padayo nga Israelita dagiti alagaden nga inted ti Apo ken ni Moises.
7: Nangted ni Ari Josias iti 30,000 a karnero, urbon ti karnero ken urbon ti kalding ken 3,000 a toro a baka nga usaren dagiti tattao iti Fiesta ti Paskua. Naala amin dagitoy iti arbanna.
8: Nangted met dagiti ofisialesna iti usaren dagiti tattao, dagiti papadi ken dagiti Levita. Naikkan met dagiti papadi iti 2,600 nga urbon ti karnero ken urbon ti kalding ken 300 a toro a baka a maidaton bayat ti fiesta. Naggapu dagitoy kadagiti mangimaton iti Templo, da Hilkias a Nangato a Padi, Zacarias ken Jehiel.
9: Nangted met dagiti papangulo dagiti Levita, da Conanias, Semaias ken ni Netanel a kabsatna, Hasabias, Jeiel ken ni Jozabad iti 5,000 nga urbon ti karnero ken urbon ti kalding ken 500 a toro a baka. Agpaay kadagiti Levita dagitoy nga animal tapno idatonda.
10: Idi naisagana aminen a masapsapul iti Fiesta ti Paskua, napan dagiti papadi ken Levita iti nairanta a lugarda kas imbilin ti ari.
11: Naparti dagiti urbon ti karnero ken kalding, ket inwarsi dagiti papadi ti dara iti altar idinto a linalat dagiti Levita dagiti animal.
12: Kalpasanna, inlasinda dagiti animal a mapuoran a daton ken imbunongda kadagiti tattao segun ti grupo ti familiada tapno maidatagda dagitoy kas mayannurot iti alagaden iti Linteg ni Moises.
13: Kas mayannurot kadagiti alagaden, linetsonda dagiti animal a daton iti Paskua. Inangerda dagiti nasagradoan a daton kadagiti banga, kaldero ken pariok, ket dinagdagusda nga imbunong ti karne kadagiti tattao.
14: Kalpasan daytoy, nangisagana dagiti Levita iti kanenda; insaganaanda met dagiti papadi a nagtaud ken ni Aaron, agsipud ta nagmalmalemda a nagpupuor kadagiti daton ken dagiti taba dagiti animal.
15: Adda dagiti musiko a nagtaud iti familia ni Asaf iti lugar a naituding a pagyananda segun ti alagaden nga impaulog ni Ari David. Saan a masapul a panawan dagiti familia da Asaf, Heman, Jedutun, ti profeta ti ari ken dagiti guardia ti ruangan ti Templo ti lugar nga ayanda gapu ta insagana dagiti Levita ti Fiesta ti Paskua para kadakuada.
16: Iti kasta, kas imbilin ni Ari Josias, naaramid amin dagitoy iti dayta nga aldaw kas pagdaydayawda ken ni Yahweh, ti pannakarambak ti Fiesta ti Paskua ken ti pannakaidatag dagiti daton a mapuoran iti rabaw ti altar.
17: Pito nga aldaw a rinambakan dagiti amin nga Israelita nga adda sadiay ti Fiesta ti Paskua ken ti Fiesta ti Tinapay nga Awan Lebadurana.
18: Manipud idi panawen ni profeta Samuel, awan pay kasta a pannakarambak ti Fiesta ti Paskua. Awan met ti sabali nga ari ti Israel ti nangrambak iti Fiesta ti Paskua a kas iti panangrambak ni Ari Josias, dagiti papadi, dagiti Levita ken dagiti tattao ti Juda, Israel ken Jerusalem.
19: Narambakan daytoy iti maika-18 a tawen a panagturay ni Josias.
20: Idi malpas ni Ari Josias ti amin nga aramidna nga agpaay iti Templo, dimteng ni Neco nga ari ti Egipto ken ti armadana tapno makigubatda idiay Carkemis iti asideg ti Karayan Eufrates. Kayat a lapdan ni Josias,
21: ngem nangibaon ni Neco kadagiti tattaona a mapan kenkuana ket imbagada, Saan a sika, Ari ti Juda, ti umayko rauten. Saanak nga immay a manggubat kenka; dagiti kabusorko ti gubatek. Imbaga ti Dios kaniak nga agdardarasak. Dimo supringen ti Dios a mangkadkadua kaniak, amangan no dadaelennaka.
22: Ngem inkeddengen ni Josias ti pannakigubatna. Saanna nga impangag ti Dios ta dina pinati ti imbaga ni Neco. Nanglimlimo ket napan iti tanap ti Megiddo tapno makigubat kenkuana.
23: Idi madama ti gubat, napuntaan ni Ari Josias kadagiti pana dagiti Egipcio. Iti kasta, binilinna dagiti adipenna nga ipanawda iti paggugubatan ta nakaro ti sugatna.
24: Indissaagda iti luganna a pakigubat ket inkabilda iti sabali a lugan a pakigubat nga adda sadiay sada impan idiay Jerusalem. Sadiay ti nakatayanna ket nagdung-aw dagiti amin a tattao ti Juda ken Jerusalem. Naitabon iti tanem dagiti ari.
25: Nangputar ni profeta Jeremias iti dung-aw a maipaay ken ni Ari Josias; agpapan ita, daytoy pay laeng ti us-usaren dagiti kumakanta iti Israel no dung-awanda ni Josias. Nailanad daytoy a dung-aw iti Libro dagiti Dung-aw.
26: Amin nga inaramid ni Josiasti panangipategna ken ni Yahweh, ti panagtulnogna iti Linteg,
27: ti pakasaritaan ti biagna manipud rugi agingga iti ipapataynanailanadda iti Pakasaritaan dagiti Ari ti Israel ken Juda.