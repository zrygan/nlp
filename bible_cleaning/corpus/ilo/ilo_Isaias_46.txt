1: Daytoy ti kanibusanan dagiti didiosen ti Babilonia!
: Nagdaydayawan idi dagiti tattao dagiti didiosen a Bel ken Nebo.
: Ngem ita, naikargada kadagiti asno,
: ket dadagsen ida dagiti nabannog nga animal!
2: Daytoy ti kanibusanan dagiti didiosen ti Babilonia.
: Saan a maisalakan dagiti imahen ti mismo a bagbagida,
: naagaw ken naitalawda.
3: Denggendak, dakay a kaputotan ni Jacob,
: dakay amin a natda kadagiti tattaok.
: Inay-aywanankayo manipud pannakayanakyo.
4: Siak ti Diosyo ket aywanankayto
: agingga a duduogankayo.
: Pinarsuakayo ket aywanankayto;
: tulongan ken ikanawakayto.
5: Siasino ti pangidiliganyo kaniak, kuna ni Yahweh.
: Adda aya sabali a kapadak?
6: Luktan dagiti tattao dagiti supotda
: ket ibukbokda dagiti balitok;
: timbangenda dagiti pirak.
: Manangdanda iti platero nga agaramid
: iti didiosen a pagrukbaban ken pagdaydayawanda.
7: Baklayen ken awitenda;
: isaadda iti nairanta a pagyananna,
: ket adda sadiay, di makagaraw iti lugarna.
: No adda agkararag kenkuana dina masungbatan,
: ket no dumteng ti didigra dina met maisalakan.
8: Laglagipenyo daytoy, dakayo a managbasol;
: panunotenyo a naimbag dagiti inaramidko.
9: Laglagipenyo dagiti napasamak idi un-unana;
: bigbigenyo a siak laeng ti Dios,
: ket awan ti sabali a kas kaniak.
10: Manipud idi punganay, ti maaramid innak impadto;
: nabayagen nga imbagak ti mapasamakto.
: Impakaammok a matungpalto a matungpal dagiti panggepko.
11: Mangayabak iti kali nga aggapu iti Daya;
: sumippayotto a kas maysa a sawi,
: ket aramidenna ti pinanggepko.
: Nasaokon ket maaramidto.
12: Denggendak, dakay a nasukir a tattao,
: dakay a mangipagarup nga adayo pay ti balligi.
13: Yasidegko ti aldaw ti panagballigi
: saan unayen a mabayag.
: Saanto a mataktak ti panagballigik;
: isalakankonto ti Jerusalem,
: ket itedkonto ti dayaw ti Israel sadiay.