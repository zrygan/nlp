1: Iti amin a pusok, O Apo ,
: agyamanak kenka;
: amin a nakaskasdaaw nga aramidmo saritaek ida.
2: Gapu kenka, agkantaak a sirarag-o.
: Ikantak, O Kangatoan, ti pagdaydayaw iti naganmo.
3: Agsanud dagiti kabusorko no agparangka;
: mapasagda ket matayda.
4: Nalinteg ken pudno dagiti pangngeddengmo,
: ket nainkalintegan ti sentensiak nga impaulogmo.
5: Dinusam dagiti saan a mamati,
: dagiti managdakdakes dinadaelmo;
: saandan a malaglagip uray inton kaano man.
6: Wen, dagiti kabusor namimpinsan a pinarmekmo,
: dinadaelmo dagiti siudadda,
: ket pinukawmo amin a pakalaglagipanda.
7: Ngem agari ni Yahweh iti agnanayon;
: insaganana ti tronona a mangukom.
8: Agturay a sililinteg iti lubong;
: awan idumdumana ti panangukomna kadagiti nasion.
9: Ni Yahweh ti pagkamangan dagiti mairurumen;
: natalged a sarikedked iti nariribuk a panawen.
10: Talkendaka, O Apo , dagiti makaammo kenka,
: dagiti agkamang kenka dimo baybay-an ida.
11: Agkantakayo kadagiti pagdayawyo iti Apo nga agturay idiay Sion!
: Dagiti inaramidna ipakaammoyo kadagiti nasnasion.
12: Silalagip ti Dios kadagiti agsagsagaba;
: wen, dina malipatan dagiti sangsangitda,
: ket dusaenna dagiti mangranggas kadakuada.
13: Kaasiannak, O Apo , kaasiannak!
: Kitaem ti panangranggas dagiti gumura kaniak.
: Iti patay, O Apo , isalakannak,
14: tapno idiay Jerusalem
: agparangak kadagiti tattao,
: ket ipakaammok
: kadakuada ti gapu nga agdaydayawak kenka.
: Agragsakak agsipud ta insalakannak.
15: Nagkali dagiti Hentil iti abut a nakatnaganda;
: nasiloanda iti iket nga impakatda.
16: Impakaammo ti Apo
: ti bagina babaen kadagiti nalinteg a pangngeddengna,
: ket masiloan dagiti nakillo iti aramidda.
17: Patay ti tungpal ti amin a managdakdakes,
: kasta met dagiti saan nga umawat iti Dios.
18: Saan a kanayon a mabaybay-an dagiti napanglaw;
: ti namnama dagiti mailupitlupit saan met a mapukaw.
19: Tumakderka, O Apo ,
: dimo ipalubos a karitendaka dagiti tattao!
: Ummongem dagiti saan
: a mamati ket ukomem ida iti saklangmo.
20: Ikkam ida iti pagbutnganda, O Apo ,
: tapno maammoanda a tattaoda laeng.