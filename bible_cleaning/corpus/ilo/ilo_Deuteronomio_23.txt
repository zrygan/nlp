1: Intuloy ni Moises, Saan a maibilang kadagiti tattao ti Apo ti siasinoman a lalaki a nakapon wenno naputed ti mabagbagina.
2: Saan a maibilang kadagiti tattao ti Apo ti maysa a bastardo wenno dagiti kaputotanna, uray iti maikasangapulo a kaputotan.
3: Saan a maibilang kadagiti tattao ti Apo ti maysa nga Ammonita wenno Moabitawenno ti siasinoman a kaputotanda uray iti maikasangapulo a kaputotan.
4: Didakay inikkan iti kanen ken danum idi magnakayo iti dagada kalpasan ti iruruaryo idiay Egipto. Tinangdananda ketdi ni Balaam nga anak ni Beor a taga-Peor iti probinsia ti Mesopotamia tapno ilunodnakayo.
5: Ngem saan nga impangag ti Apo a Diosyo ni Balaam. Pinagbalinna ketdi a bendision daydi lunod gapu ta inay-ayatnakayo ti Apo .
6: Bayat ti panagtalinaedyo a maysa a pagilian, dikay agaramid iti aniaman a mangted iti pagimbagan wenno pagrang-ayanda.
7: Diyo laisen dagiti Edomita, ta kabagianyo ida. Diyo met laisen dagiti Egipcio, ta nagnaedkayo idi iti dagada.
8: Mabalin a maibilang kadagiti tattao ti Apo dagiti annakda manipud iti maikatlo a kaputotan.
9: Iti tiempo ti gubat, saankayo nga agaramid iti uneg ti kampo ti aniaman a mamagbalin kadakayo a narugit iti imatang ti linteg.
10: No agbalin a narugit ti maysa a lalaki gapu ta agruar iti kissit bayat ti panagtagtagainepna iti rabii, masapul nga agyan nga agmalmalem iti ruar ti kampo.
11: Masapul nga agdigos iti mumalemen ket inton lumnek ti init, sumrek met laeng iti kampo.
12: Masapul nga adda disso iti ruar ti kampo a mabalinyo a pagkasilyasan.
13: Kas paset ti aruatenyo, mangitugotkayo iti pagkaliyo iti abut no umiblengkayo; kalpasanna, gaburanyo met laeng ti rugityo.
14: Pagtalinaedenyo a nadalus ti kampoyo gapu ta adda ti Apo a Diosyo iti kampoyo a mangsalaknib kadakayo ken mangparmek kadagiti kabusoryo. Dikay agaramid iti aniaman a naalas a panggapuan ti Apo a mangbaybay-a kadakayo.
15: No agkamang kadakayo ti maysa a tagabu, diyo pagsublien iti apona.
16: Bay-anyo nga agnaed iti uray sadino a lugar kadagiti iliyo a pilienna. Saanyo nga idadanes.
17: Maiparit iti maysa nga Israelita, lalaki man wenno babai, nga agbalin a balangkantis iti templo.
18: Diyo ipan iti templo ti Apo a Diosyo ti matgedan ti maysa a balangkantis tapno idatonyo a pangtungpal iti kariyo. Kagura ti Apo dagiti balangkantis ti templo.
19: No agpautangkayo iti kuarta, taraon wenno uray ania iti padayo nga Israelita, diyo paanakan.
20: Mabalinyo a paanakan ti ipautangyo iti ganggannaet, ngem diyo paanakan ti ipautangyo iti padayo nga Israelita. Tungpalenyo daytoy a bilin tapno bendisionannakayto ti Apo a Diosyo iti amin nga aramidyo iti daga a sakupenyo.
21: No agkarikayo iti Apo a Diosyo, diyo itantan a tungpalen, ta awan duadua a singirennakayo ket agbasolkayo.
22: Saankayo a makabasol no dikay agkari iti Apo ,
23: ngem no agkarikayo iti agtaud iti nakemyo, masapul a tungpalenyo.
24: No magnakayo iti kaubasan ti maysa a tao, mabalinyo ti mangan kadagiti ubas iti kaykayatyo. Ngem dikay mangibasket iti yawidyo.
25: No magnakayo iti katrigoanna, mabalinyo a kanen ti amin a mapurosyo ngem dikay agani iti trigo.