1: Kuna ni Yahweh,
: Bumabaka iti tronom, Babilonia,
: ket agtugawka iti tapok iti daga.
: Mayarigka idi iti maysa a birhen,
: maysa a siudad a di pay naparmek.
: Saankan a nalibnos, nagkupasen pintasmo!
: Maysakan a tagabu!
2: Alaem ti gilingan ket aggilingka iti arina!
: Ikkatem ta dalungdongmo,
: uksobem ta napintas a bado ket ballasiwem dagiti karayan.
3: Makitadanto ti kinalamolamom a kas babai a tagabu,
: maimatangandanto ti pannakaipababa ken pannakaibabainmo.
: Agibalesakto ket awan ti makaatipa.
4: Wayawayaannatayo ti Nasantoan a Dios ti Israel
: Yahweh a Mannakabalin-amin ti naganna!
5: Kuna ni Yahweh iti Babilonia,
: Agtugawka iti naulimek ken nasipnget a lugar;
: didakanton awagan iti reyna dagiti pagilian!
6: Nakaungetak kadagiti tattaok,
: ket diak imbilang idan a kukuak.
: Inyawatko ida iti pannakabalinmo,
: ket saanmo a kinaasian ida,
: uray dagiti duduogan pinarigatmo ida.
7: Impagarupmo nga agnanayonto a reynaka,
: ket dimo impapuso dagitoy a bambanag;
: dimo pinanunot no anianto ti pagbanagan ti amin.
8: Denggem, sika a naayat iti ragragsak,
: sika a mangipagarup a natalged
: ken awan pakaan-anoam.
: Kunam a naindaklanka a kas iti Dios,
: nga awan ti sabali a kas kenka.
: Impagarupmo a dika mabalo,
: wenno saan a matay dagiti annakmo.
9: Ngem iti apagkanito, iti maysa la nga aldaw,
: mapasamakto kenka dagitoy dua a banag.
: Uray aramidem amin a panagsalamangkam,
: matayto dagiti annakmo ket mabalokanto.
10: Impagarupmo a natalgedka iti kinadakesmo;
: kinunam nga awan ti makakita kenka.
: Inyaw-awannaka ti sirib ken ti ammom,
: ket kinunam iti bagim, Mannakabalinak,
: awan ti nalalaing ngem siak!
11: Agdissuorto kenka ti didigra;
: dimonto mapasardeng babaen iti panagsalamangkam.
: Kellaatto a dumteng kenka ti pannakadadael,
: pannakadadael a dimo impagarup!
12: Itultuloymo latta
: ti panagsalamangka ken panaganitom;
: inaramatmo dagitoy manipud kinaubingmo.
: Nalabit a matulongandakanto,
: nalabit a makigtotmo dagiti kabusormo.
13: Awan bilegmo uray pay bagbagaandaka.
: Bay-am nga umay dagiti astrologo a mangisalakan kenka
: dagiti tattao a mangad-adal kadagiti bituen,
: dagiti mamaglalasin iti beddeng dagiti langit.
: Bay-am nga ibagada dagiti amin a mapasamak kenka
: iti tunggal bulan.
14: Arigdanto kadagiti garami a mapuoran!
: Didanto pay maisalakan dagiti bagbagida,
: ta napudot unay ti gil-ayab,
: saan a kas iti apuy a paginudoan.
15: Daytoy ti pangiturongan kenka ti pammagbaga
: dagitoy nga astrologo a nakium-umanam
: bayat ti panagbiagmo.
: Panawandakanto ket mapandanto iti kaykayatda;
: awanto ti mabati a mangisalakan kenka.