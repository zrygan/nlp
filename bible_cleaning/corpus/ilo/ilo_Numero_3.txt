1: Daytoy ti familia da Aaron ken Moises idi makisao ni Yahweh ken ni Moises idiay Bantay Sinai.
2: Uppat ti annak ni Aaron: Nadab nga inauna, Abiu, Eleazar ken Itamar.
3: Naikonsagrarda ket naordenanda a kas papadi
4: ngem natay da Nadab ken Abiu idi nangidatagda iti saan a nasagradoan nga apuy ken ni Yahweh idiay Let-ang ti Sinai. Awan ti annakda, isu a nagakem da Eleazar ken Itamar a kas papadi bayat ti panagbiag ni Aaron.
5: Kinuna ni Yahweh ken ni Moises,
6: Ipanmo ken ni Aaron a padi dagiti kameng ti tribu ni Levi ket dutokam ida a katulonganna.
7: Tulonganda ni Aaron ken agserbida iti entero a gimong iti sangoanan ti Tolda ti Dios iti tabernakulo.
8: Aywananda amin nga alikamen ti Tolda ket aramidenda dagiti annongda kadagiti Israelita.
9: Ti laeng akem dagiti Levita isu ti panagserbida ken ni Aaron ken kadagiti annakna.
10: Dutokam ni Aaron ken dagiti annakna a mangakem kadagiti pagrebbengan ti kinapadi; mapapatay ti siasinoman nga agannong a padi a saan a kaputotan ni Aaron.
11: Kinuna ni Yahweh ken ni Moises,
1213: Agpaay kaniak dagiti Levita. Idi pinatayko dagiti amin nga inauna nga anak a lalaki dagiti Egipcio, indatonko a kas kukuak ti inauna nga anak a lalaki iti Israel, tao man wenno animal. Ita, kukuak dagiti Levita a kas sukat dagiti inauna nga annak ti Israel. Siak ni Yahweh.
14: Iti Let-ang ti Sinai, imbilin ni Yahweh ken ni Moises
15: a sensusenna dagiti Levita segun ti kapuonanda ken familia a nagtaudanda ket ilistana ti amin a lalaki nga adda makabulannan wenno nasursurok pay.
16: Ket nagtungpal ni Moises.
1720: Tallo ti annak ni Levi: Gerson, Coat ken Merari a nagtaudan dagiti familia a nangtawid kadagiti naganda. Dua ti annak ni Gerson: Libni ken Simei; uppat ti annak ni Coat: Amram, Izhar, Hebron ken Uzziel; ket dua met ti annak ni Merari: Mali ken Musi. Isuda ti kapuonan dagiti familia a nangtawid kadagiti naganda.
21: Dua a familia ti mangbukel iti kaputotan ni Gerson: dagiti Libnita ken Simita.
22: Agdagup iti 7,500 dagiti lallaki nga adda makabulandan wenno nasursurok pay.
23: Agkampo daytoy a kapuonan iti likudan ti Tolda iti bangirna ti laud.
24: Ipanguloan ida ni Eliasaf nga anak ni Lael.
25: Aywananda Tolda ti Dios, iti akin-uneg a linongna, ti akinruar nga abbongna, ti kurtina ti ruangan,
26: dagiti bengbeng a nanglikmut iti paraangan iti lawlaw ti Tolda ken ti altar ken ti kurtina ti pagserkan ti paraangan. Aramidenda ti amin a trabaho a mainaig kadagitoy nga alikamen.
27: Uppat a familia ti mangbukel iti kaputotan ni Coat: dagiti Amramita, Isharita, Hebronita ken Uzzielita.
28: Agdagup iti 8,600 dagiti lallaki nga adda makabulandan wenno nasursurok pay.
29: Agkampo daytoy a kapuonan iti bangirna ti abagatan ti Tolda
30: iti panangipangulo ni Elisafan nga anak ni Uzziel.
31: Isuda ti agaywan iti Lakasa ti Tulag, ti lamisaan, ti kandelero, dagiti altar, dagiti alikamen nga aramaten dagiti papadi iti Nasantoan a Disso ken ti kurtina ti ruangan ti Kasasantoan a Disso. Aramidenda ti amin a trabaho a mainaig kadagitoy nga alikamen.
32: Ni Eleazar nga anak ni Aaron a padi ti kangatoan a turayen dagiti Levita. Isu ti mangimaton kadagiti agserserbi iti Nasantoan a Disso.
33: Dua a familia ti mangbukel iti kaputotan ni Merari: dagiti Malita ken Musita.
34: Agdagup iti 6,200 dagiti lallaki nga adda makabulandan wenno nasursurok pay.
35: Agkampo daytoy a kapuonan iti amianan ti Tolda. Ni Zuriel nga anak ni Abihail ti panguloda.
36: Aywananda dagiti maus-usar iti Tolda a kas kadagiti bastidor, dagiti balunetna, adigi, pagbatayan ken amin a kawitna. Aramidenda ti amin a trabaho a mainaig kadagitoy nga alikamen.
37: Aywananda pay dagiti adigi, pagbatayan, pasok ken tali nga agpaay iti akinruar a paraangan.
38: Agkampo ni Moises ken Aaron ken dagiti annakna iti sango ti Tolda ti Dios iti bangirna ti daya. Isuda ti makaammo iti pannakaibanag dagiti akem iti Nasantoan a Disso iti nagan dagiti Israelita. Mapapatay ti siasinoman a mangaramid kadagiti annongenda.
39: Agdagup iti 22,000 ti amin a lallaki a Levita nga adda makabulanna wenno nasursurok pay nga inlista ni Moises segun ti kapuonanda, kas imbilin ti Apo .
4041: Kinuna ni Yahweh ken ni Moises, Kukuak ti amin nga inauna nga annak a lallaki ti Israel. Ngarud, ilistam ti nagan ti amin nga inauna a lallaki nga Israelita nga adda makabulanna wenno nasursurok pay. Ngem kas sunoda, tagikuaek dagiti amin a Levita! Siak ni Yahweh! Tagikuaek met dagiti animal dagiti Levita a kas suno ti amin nga inauna nga annak dagiti animal.
42: Ket inlista ni Moises ti amin nga inauna nga annak a lallaki
43: nga adda makabulanna wenno nasursurok pay; agdagupda iti 22,273.
44: Kinuna ti Apo ken ni Moises,
45: Ita, idatonmo kaniak dagiti Levita a kas suno ti amin nga inauna nga annak dagiti Israelita ken dagiti animal dagiti Levita a kas suno dagiti amin nga inauna nga annak dagiti animal dagiti Israelita.
46: Ad-adu dagiti inauna nga annak dagiti Israelita ngem dagiti annak dagiti Levita. Agdagup iti 273 ti pagad-aduanda ket masapul a masubbot dagitoy.
47: Bayadam ti tunggal maysa iti lima a bagi ti pirak segun ti naituding a pagtimbangan
48: ket itedmo daytoy a kuarta ken ni Aaron ken dagiti annakna.
49: Nagtungpal ni Moises ket innalana
50: ti 1,365 a bagi ti pirak
51: sana inted ken ni Aaron ken dagiti annakna.