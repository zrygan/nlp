1: Adda profeta nga agnagan iti Elias a taga-Tisbe idiay Galaad. Kinunana ken ni Ari Ahab, Iti nagan ti Apo a sibibiag a Dios ti Israel, isu a pagserserbiak, isapatak nga awanto ti linnaaw wenno tudo kadagitoy umay a tawen agingga nga ibagak nga adda agtinnag.
2: Kalpasanna, kinuna ni Yahweh ken ni Elias,
3: Pumanawka ditoy ket inka aglemmeng iti asideg ti Waig ti Kerit iti daya ti Jordan.
4: Ti waig ti paggapuan ti danum nga inumem ket binilinko dagiti wak a mangyeg iti kanem sadiay.
5: Tinungpal ni Elias ti bilin ti Apo . Napan nagnaed iti waig ti Kerit.
6: Tunggal bigat ken rabii, mangyeg dagiti wak iti tinapay ken karne a taraonna. Danum ti waig ti inin-inumna.
7: Saan a nagbayag, nagmaga ti Waig gapu iti kaawan ti tudo.
8: Kinuna ni Yahweh ken ni Elias,
9: Ita, inka iti ili ti Sarefat iti asideg ti Sidon ket agyanka sadiay. Adda maysa a balo nga agnaed sadiay a binilinko a mangpakan kenka.
10: Napan ni Elias idiay Sarefat ket idi makadanon iti pagserkan ti ili, nakakita iti maysa a balo a madama a mangaykayo. Pangngaasim ta painumennak, kinunana iti babai.
11: Idi mapan mangala iti danum, impakamakam ni Elias, Yalaannak met koma iti sangkabassit a tinapay.
12: Insungbat ti babai, Ammo ti Apo a sibibiag a Diosmo, nga awan a pulos ti tinapayko. Sangarakem la nga arina iti burnay ken sangkabassit a lana ti olibo iti garapon ti adda kaniak. Mangaykayoak tapno adda panglutok iti sangkabassit a kanenmi iti anakko a lalaki. Daytanto ti maudi a pannanganmi ta mataykaminton iti bisin.
13: Dika agdanag, kinuna ni Elias kenkuana, Ala, inka lutoenen ti kanenyo nga agina. Ngem yaramidannak pay nga umuna iti sangkabassit a tinapay iti adda kenka nga arina samo yeg kaniak. Kalpasanna, lutoem ti nabati tapno adda kanenyo.
14: Ngamin, kastoy ti kuna ti Apo a Dios ti Israel, Dinto maibus ti arina iti burnay wenno maatian ti garapon iti lana sakbay iti aldaw a siak, ni Yahweh, yegko ti tudo.
15: Napan ti balo ket inaramidna ti imbaga kenkuana ni Elias. Adda umanay a taraonda amin iti adu nga aldaw.
16: Kas inkari ni Yahweh ken ni Elias, saanda a naibusan iti arina ken lana.
17: Iti saan a mabayag kalpasanna, nagsakit ti anak ti balo. Dimmegdeg a dimmegdeg ti kasasaadna agingga a natay.
18: Kinuna ti babai ken ni Elias, Tao ti Dios, apay aya nga inaramidmo kaniak daytoy? Immayka kadi ditoy tapno ipalagipmo dagiti basolko ket iti kasta, yegmo ti ipapatay ti anakko?
19: Itedmo kaniak ti anakmo, kinuna ni Elias. Innalana ti ubing kadagiti takiag ti inana sana impan iti akingngato a kuarto a pagturturoganna ket impaiddana iti katre.
20: Inkararag ni Elias iti napigsa: O Apo a Diosko, apay a dinidigram daytoy a balo? Naanus unay a mangtaripato kaniak ket ita pinataymo metten ti anakna!
21: Kalpasanna, namitlo a nagpakleb ni Elias iti bagi ti ubing sana inkararag: O Apo a Diosko, isublim koma ti kararua daytoy nga ubing!
22: Impangag ni Yahweh ti kararag ni Elias. Nangrugi a naganges manen ti ubing ket nagungar.
23: Inyulog ni Elias ti ubing ket impanna iti inana. Kinunana iti balo, Kitaem ket sibibiag ti anakmo!
24: Insungbat ti babai, Ita, mapnekakon a maysaka a tao ti Dios ket pudno nga agtaud iti Apo ti aniaman nga ibagam!