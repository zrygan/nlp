1: Iti naminsan, sinaludsod ni David, Adda ngata pay sibibiag a kabagian ni Saul? Kayatko nga ipakita ti asik kenkuana gapu ken ni Jonatan.
2: Adda idi maysa nga adipen iti familia ni Saul nga agnagan iti Siba. Naibaga kenkuana a dumatag ken ni David, ket idi napan, sinaludsod ti ari no isu ni Siba.
: Wen, apo, insungbat ni Siba, siak ti nanumo nga adipenmo.
3: Sinaludsod ti ari kenkuana, Adda kadi pay sibibiag iti familia ni Saul? Kayatko a maipakitak kenkuana ti kinapudno ken kinaimbagko kas inkarik iti Dios.
: Simmungbat ni Siba, Adda pay la maysa kadagiti annak ni Jonatan, ngem pilay.
4: Sadino ti ayanna? sinaludsod ti ari.
: Adda idiay Lodebar, iti balay ni Makir nga anak ni Ammiel, insungbat ni Siba.
5: Iti kasta, pinaayaban ni Ari David.
6: Idi sumangpet ni Mefiboset nga anak ni Jonatan ken apoko ni Saul, nagpakleb iti sangoanan ni David a mangipakita iti panagraemna.
: Sinaludsod ni Ari David, Sika kadi ni Mefiboset?
: Wen, apo, insungbat ni Mefiboset. Siak ti nanumo nga adipenmo.
7: Dika agbuteng, kinuna ni David. Ipakitak ti kinaimbagko kenka gapu ken ni Jonatan nga amam. Isublik ti amin a daga a kukua daydi apongmo a Saul, ket awisenka a makipangan kaniak iti agnanayon.
8: Nagpakleb manen ni Mefiboset sana kinuna, Apay a naimbagkay unay kaniak, apo? Mayarigak la iti natay nga aso nga awan serserbina.
9: Pinaayaban ni David ni Siba nga adipen ni Saul. Kinunana kenkuana, Itedkon ken ni Mefiboset ti amin a kukua daydi Saul ken ti familiana.
10: Dakayo ngarud kadagiti annak ken adipenmo, ti mangtalon iti daga ket itedyo ti amin nga apit iti familiana. Nupay kasta, kanayonto a makilanglang kaniak ni Mefiboset. Sangapulo ket lima a lallaki ti annak ni Siba ken 20 ti adipenna.
11: Aramidek amin nga ibilinmo, insungbat ni Siba.
: Manipud idin, nakilanglang ni Mefiboset iti lamisaan ti ari a kas maysa kadagiti annakna.
12: Adda agtutubo nga anak ni Mefiboset nga agnagan iti Mica. Nagbalin nga adipen ni Mefiboset dagiti amin a kameng ti familia ni Siba.
13: Nagnaed ngarud idiay Jerusalem ni Mefiboset a pilay ti dua a sakana, ket nangan iti lamisaan ti ari iti unos ti panagbiagna.