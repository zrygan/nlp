1: Agragsakto ti let-ang,
: ket agukradto dagiti sabong iti naglangalang a daga.
2: Agkantanto ti let-ang ket umkisto iti ragsakna;
: napintasto a kas iti Bantay Libano,
: nadam-egto a kas kadagiti taltalon ti Carmel ken ti Saron.
: Makitanto ti amin ti dayag ti Apo ;
: makitadanto ti kinatan-ok ken pannakabalinna.
3: Papigsaenyo dagiti nabannog nga ima,
: patibkerenyo dagiti agkutukot a tumeng.
4: Ibagayo kadagiti amin a naupay
: Dikay agbutbuteng, tumuredkayo!
: Umaynakay ispalen ti Diosyo,
: ket umayna balsen dagiti kabusoryo.
5: Makakitanton dagiti bulsek,
: ket makangngegton dagiti tuleng.
6: Aglagto ken agsalanto dagiti pilay,
: ket agkantanto dagiti umel gapu iti rag-o.
: Agayusto ti danum iti let-ang;
7: agbalinto a dan-aw ti dumardarang a kadaratan,
: ket agubbogto ti namaga a daga.
: Dagiti ruruot agbalindanto a tanubong ken runo
: iti lugar a taeng idi dagiti atap nga aso.
8: Sadiay, addanto dakkel a kalsada,
: maawaganto iti Nasantoan a Dalan.
: Saanto a magna sadiay dagiti managbasol;
: awanto ti maag a mangyaw-awan kadagiti agdaliasat sadiay.
9: Awanto ti agnaed a leon
: wenno ti narungsot nga animal nga agdaliasat sadiay.
: Iti dayta a dalan,
: magnanto dagiti sinubbot ti Apo .
10: Naragsakdanto a dumanon idiay Jerusalem;
: agkankanta ken agpukpukkawdanto gapu iti ragsakda.
: Naragsakdanto iti awan inggana,
: agnanayonto nga awan ti leddaang ken ladingitda.