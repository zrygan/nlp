1: Kinuna ni Yahweh ken ni Moises,
2: Ipanmo ni Aaron ken dagiti annakna iti ruangan ti Tolda. Itugotmo dagiti kawes dagiti papadi, ti lana a pagkonsagrar, ti bumaro a baka a maidaton gapu iti basol, ti dua a kalakian a karnero ken ti sangabasket a tinapay nga awan lebadurana.
3: Kalpasanna, ummongem ti entero a gimong sadiay.
4: Tinungpal ni Moises ti bilin ni Yahweh kenkuana ket idi naguummong ti gimong
5: kinunana kadakuada, Bilin ti Apo ti innak aramiden.
6: Inayaban ni Moises ni Aaron ken dagiti annakna iti sangoanan ket binuggoanna ida kas mayannurot iti linteg.
7: Inyarruatna ken ni Aaron ti bado ken ti kagay a rutap ken ti barikes. Inyusongna kenkuana ti efod ket pinairutanna babaen iti barikes a napintas ti pannakaabelna.
8: Inyarruatna ti pektoral sana inkapet ti Urim ken Tummim.
9: Insaadna ti turban iti ulona ket iti parupana, inkabilna ti balitok a balangat a nasagradoan a pakakitaan ti pannakaidaton kas imbilin kenkuana ni Yahweh.
10: Kalpasanna, innala ni Moises ti lana ket inkonsagrarna ti Tolda ti Dios ken ti amin nga adda iti unegna; kastoy ti panangikonsagrarna ti amin ken ni Yahweh.
11: Nangala iti lana ket winarsianna iti namimpito ti altar ken dagiti alikamenna ken ti palanggana ken ti nagbatayanna tapno maikonsagrarda ken ni Yahweh.
12: Inordenanna ni Aaron babaen iti panangibukbokna iti lana iti ulona.
13: Kalpasanna, pinagpasangona dagiti annak ni Aaron; binadoanna ida, inkabilna ti barikes ti tunggal maysa ket inkapetna ti pannakakallugongda, kas imbilin ni Yahweh.
14: Innala ni Moises ti bumaro a baka a maidaton gapu iti basol. Impatay ni Aaron ken dagiti annakna ti imada iti ulo ti animal.
15: Pinarti ni Moises ti animal sa nangala iti dara ket babaen iti ramayna, pinulagidanna dagiti sinan-sara ti altar tapno maidaton ti altar. Imbuyatna iti puon ti altar ti natda a dara. Kastoy ti pannakaidaton iti altar ken ti pannakadalusna iti imatang ti linteg.
16: Inikkat ni Moises ti amin a taba dagiti lalaem, ti kasayaatan a paset ti dalem ken dagiti bekkel ken dagiti tabada sana pinuoran dagitoy iti rabaw ti altar.
17: Kas imbilin ni Yahweh, pinuoranna iti ruar ti kampo dagiti dadduma a paset ti baka agraman ti lalat, lasag ken bagbagis.
18: Innala ni Moises ti kalakian a karnero a maidaton a mapuoran ket impatay ni Aaron ken dagiti annakna ti imada iti ulo ti animal.
19: Pinatayna ti animal sana imbuyat ti darana iti uppat a sikigan ti altar.
2021: Rinangrangkayna ti karnero, binuggoanna dagiti lalaem ken dagiti kammaudi a saka; pinuoranna ti ulo, ti taba ken dagiti dadduma a pasetna iti altar, kas imbilin ni Yahweh. Nabanglo dayta nga ayamuom ken ni Yahweh.
22: Innala ni Moises ti maikadua a kalakian a karnero a nairanta iti pannakaorden dagiti papadi. Impatay ni Aaron ken dagiti annakna ti imada iti ulo ti animal.
23: Pinarti ni Moises ti karnero ket nangala iti dara nga impulagidna iti kannawan a piditpidit ni Aaron, kadagiti akinkannawan a tangan ti ima ken sakana.
24: Pinagpasangona dagiti annak ni Aaron, ket impulagidna ti dara iti kannawan a piditpiditda, kadagiti tangan ti kannawan nga ima ken sakada. Imbuyatna ti natda a dara iti aglawlaw ti altar.
25: Innalana ti taba, ti nataba nga ipus, amin a taba a kimpet kadagiti lalaem, ti kasayaatan a paset ti dalem, dagiti bekkel agraman ti tabada, ken ti kannawan a kammaudi a saka.
26: Kalpasanna, nangala iti maysa a tinapay iti basket a nakaikabilan ti tinapay nga awan lebadurana a naidaton iti Apo , maysa a tinapay a nagamay iti lana, ken maysa a naingpis a kankanen. Imparabawna dagitoy iti taba ken ti kannawan a kammaudi a saka.
27: Inkabilna amin dagitoy a taraon iti ima ni Aaron ken dagiti annakna ket indatagda a kas naisangsangayan a sagut iti Apo .
28: Innalana met laeng dagitoy a makan kadakuada ket pinuoranna iti altar, iti rabaw ti daton a mapuoran, kas daton ti pannakaorden. Nabanglo daytoy nga ayamuom ken ni Yahweh.
29: Innala ni Moises ti barukong ti animal ket indatagna a kas naisangsangayan a sagut ken ni Yahweh. Daytoy ti bingay ni Moises iti karnero a naidaton iti pannakaorden. Natungpal ti amin nga imbilin ni Yahweh.
30: Nangala ni Moises iti lana a pagkonsagrar ken iti dara nga adda iti altar ket winarsianna ni Aaron ken dagiti annakna ken dagiti pagan-anayda. Kastoy ti panangikonsagrarna kadakuada ken kadagiti arruatenda ken ni Yahweh.
31: Kinuna ni Moises ken ni Aaron ken dagiti annakna, Ipanyo ti karne iti ruangan ti Tolda ti Dios; angrenyo, ket sadiay, ipanganyo iti tinapay nga adda iti basket a nakaikabilan dagiti daton a nausar iti pannakaorden, kas imbilin ti Apo .
32: Puoranyo ti aniaman a matda a tinapay wenno karne.
33: Dikay pumanaw iti ruangan ti Tolda no di malpas ti seremonia ti pannakaordenyo; agtalinaedkayo sadiay iti las-ud ti pito nga aldaw.
34: Imbilin ti Apo nga aramidentayo ti inaramidtayo ita nga aldaw tapno maikkat dagiti basolyo.
35: Agyankayo iti ruangan ti Tolda ti Dios iti aldaw ken rabii iti las-ud ti pito nga aldaw, ta no saanyo nga aramiden, mataykayo. Daytoy ti imbilin kaniak ti Apo .
36: Ngarud, inaramid ni Aaron ken dagiti annakna ti imbilin ni Yahweh ken ni Moises.