1: Bumangonka, Jerusalem, ket agraniagka a kas init;
: ranraniagannaka ti dayag ti Apo !
2: Kinasipngetto ti mangbungon kadagiti dadduma a nasion,
: ngem ti silaw ti Apo ti agraniag kenka,
: addanto kenka ti dayag ti kaaddana.
3: Umasidegto dagiti pagilian iti silawmo,
: umayto met dagiti ari iti isisingising ti baro nga aldawmo!
4: Iwarasmo ti matam ket kitaem ti mapaspasamak
: aguummong dagiti tattaom tapno agawidda!
: Aggapunto iti adayo a daga dagiti lallaki nga annakmo;
: maubbanto a kasla ubbing dagiti babbai nga annakmo.
5: Makitamto daytoy ket mapnokanto iti rag-o;
: agtigergerkanto iti nagpaiduma a ragsakmo.
: Mayegto kenka ti sanikua dagiti nasion;
: aggapunto iti ballasiw ti taaw ti kinabaknangda.
6: Manipud Midian ken Efa,
: dumtengto ti adu a bunggoy a nagsakay kadagiti kamelio.
: Aggapudanto idiay Seba a mangyeg
: iti balitok ken insenso.
: Ipakaammonto dagiti tattao
: dagiti naindaklan nga aramid ti Apo !
7: Amin a karnero ti Kedar ken Nebayot,
: mayegto kenka a kas sakrifisio.
: Maidatagdanto iti altar ti Apo
: a kas daton a makaparagsak iti Apo .
: Pagbalinento ti Apo ti Templona a nadaydayag pay.
8: Ania dagitoy barko a kasla ulep ti panaglayagda?
: Kasdala kalapati nga agsubli iti pagaponanda.
9: Isuda dagiti nagluganan dagiti tattao ti Dios;
: naggapuda iti adayo a daga, isangpetda ida.
: Nagitugotda kadagiti pirak ken balitok
: a pammadayaw iti nagan ni Yahweh,
: ti Nasantoan a Dios ti Israel,
: a nangisungsong kadagiti amin a nasion
: nga agraemda kadagiti tattaona.
10: Kuna ti Apo iti Jerusalem,
: Tarimnento dagiti ganggannaet ti bakudmo,
: ket agserbinto kenka dagiti arida.
: Dinusaka gapu iti pungtotko,
: ngem ita, paraburan ken kaasianka.
11: Aldaw-rabiinto a silulukat dagiti ruanganmo
: tapno yeg dagiti ari dagiti nasion
: dagiti kinabaknangda kenka.
12: Ngem madadaelto a mamimpinsan
: dagiti nasion a saan nga agserbi kenka.
13: Mayegto kenka ti saleng, parwa ken aruo,
: dagiti kasayaatan a tarikayo iti bakir ti Libano.
: Maaramatdanto a pangtarimaan kenka, Jerusalem,
: maaramatdanto a pangpapintas iti Templok
: ken pangpadayag iti siudadko.
14: Umayto dagiti annak dagiti namarparigat kenka,
: ket agruknoydanto a mangipakita iti panagraemda.
: Agdaydayawto iti sakaanam
: dagidi amin a nanglalais kenka.
: Awagandakanto iti Ti siudad ti Apo ,
: Sion, ti Siudad ti Nasantoan a Dios ti Israel.
15: Saankanton a mabaybay-an ken magurgura,
: siudad a napanawan ken naglangalang.
: Itan-ok ken papintasenkanto,
: maysa a lugar ti agnanayon a rag-o.
16: Taripatoendakanto dagiti nasion ken ari
: a kas iti panangtaripato ti ina iti anakna.
: Maammoamto a siak, ni Yahweh, insalakanka,
: a ti mannakabalin a Dios ti Israel, wayawayaannaka.
17: Balitok ti yegkonto kenka a saan ket a bronse;
: pirak a saan ket a landok, bronse a di ket kayo.
: Ikkankanto iti landok a saan ket a bato.
: Didakanto parigaten dagiti mangituray kenka;
: addanto hustisia ken kappia iti panagturayda.
18: Awanton ariwawa ti panagranggas iti dagam;
: awanton panagdadael a mangwarawara iti pagiliam.
: Kaslaakto bakud a mangsalaknib kenka;
: idaydayawnakto gapu ta insalakanka.
19: Dimonton masapul ti init a manglawag kenka iti aldaw
: wenno ti bulan a mangraniag kenka iti rabii.
: Ta siak nga Apo ti agnanayonto a silawmo,
: raniagannakanto ti lawag ti dayagko.
20: Agpatingganton ti panagladladingitmo.
: Siak, ni Yahweh, ti agnanayon a silawmo;
: napapautto ti lawagko ngem ti init ken bulan.
21: Nalintegto ti aramid dagiti amin a tattaom,
: ket tagikuaendanto ti daga iti agnanayon.
: Immulak ida, inaramidko ida,
: tapno maipakita ti kinatan-okko iti amin a parsua.
22: Uray ti familia a kabassitan ken kanumoan
: agbalinto a natan-ok a kas iti nabileg a pagilian!
: Dagdagusekto nga ibanag daytoy
: inton dumteng ti umisu a tiempo.
: Siak ni Yahweh!