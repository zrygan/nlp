1: Tattao ti Israel, agsublikayo iti Apo a Diosyo. Naitibkol ken natnagkayo gapu iti basolyo.
2: Agsublikayo iti Apo ket yebkasyo daytoy a kararag a kas datonyo kenkuana: Pakawanem koma dagiti basbasolmi ken ipangagmo koma ti kararagmi ket idaydayawdaka kas inkarimi.
3: Dinakami maisalakan ti Asiria, ket dinakami masalakniban dagiti kabalio a pakigubat. Dimi awaganen a diosmi dagiti imahen nga aramid dagiti imami. O Apo , kaasiam dagiti awan sabali a pagkamanganda.
4: Kuna ti Apo,
: Pakawanekon dagiti tattaok
: Ayatek ida iti amin a pusok
: ta nagbaawen ti pungtotko kadakuada.
5: Linnaaw ti arigkonto kadagiti tattao ti Israel
: agsabongdanto a kas iti lirio.
: Agramutto a kas kadagiti kayo iti Libano.
6: Rumangpayanto dagiti sangada.
: Napintasdanto a kas iti kayo ti olibo.
: Agayamuomto ti bangloda,
: kas kadagiti sedro iti Libano.
7: Agnaeddanto manen iti salinongko.
: Lumangtodanto a kas iti minuyongan.
: Agsabongdanto a kas iti ubas.
: Agayamuomdanto a kas iti arak ti Libano.
8: Ania pay la ti pakasapulan dagiti tattao
: ti Israel kadagiti didiosen
: idinto a siak ti mangted
: iti dawatda ken mangaywan kadakuada?
: Siak ti saleng a salinongda.
: Siak ti pagtaudan ti amin a bendisionda.
9: Awaten koma dagiti masirib dagiti naisurat ditoy, ket ammoenda ti kaipapananda. Ngamin, nalinteg dagiti wagas ni Yahweh, ket suroten dagiti nalinteg ti panagbiagna ngem saan nga ikankano dagiti managbasol isu a maitibkol ken matnagda.