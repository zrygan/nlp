1: Idi bimmaknang ken agdindinamag ni Ari Jehosafat, inyasawana ti maysa a kameng ti familiana iti kameng ti familia ni Ahab nga ari ti Israel.
2: Kalpasan ti sumagmamano a tawen, napanna sinarungkaran ni Ahab idiay Samaria. Sinangaili ni Ahab ni Jehosafat ken dagiti kinakuyogna, ket adu a karnero ken baka ti pinartina iti padaya nga inangayna para kadakuada. Pinadasna a guyugoyen ni Jehosafat a makikadua kenkuana a mangraut iti siudad ti Ramot idiay Galaad.
3: Kinunana, Kuyogennak man a mangraut iti Ramot.
: Insungbat ni Jehosafat, Madadaanak no nakasaganakan, kasta met ti armadak. Kumuyogkaminto kadakayo.
4: Sana innayon, Ngem umuna pay a makiumanka iti Apo maipapan iti daytoy.
5: Pinaayaban ni Ahab dagiti profeta. Dandani 400 kadakuada ti simmangpet ket sinaludsodna, Innak kadi rauten ti Ramot?
: Inka rauten, insungbatda. Pagballigiennakanto ti Dios.
6: Ngem sinaludsod ni Jehosafat, Awan kadin sabali a profeta a mabalintay a pakiumanan iti Apo ?
7: Adda pay maysa, insungbat ni Ahab. Isu ni Micaias nga anak ni Imla. Ngem kagurgurak dayta a tao gapu ta awan a pulos ipadtona a pagimbagak.
: Apo Ari, insungbat ni Jehosafat, dimo kunkuna ti kasta.
8: Inayaban ngarud ni Ari Ahab ti maysa kadagiti ofisiales ti palasio ket imbilinna kenkuana a dagdagusenna a mapan alaen ni Micaias.
9: Adda dagiti dua nga ari iti pagirikan iti ruar ti ruangan ti Samaria. Agtutugawda kadagiti tronoda ken sikakawesda iti pagan-anayda nga ari. Iti sangoananda, agipadpadto dagiti amin a profeta.
10: Maysa kadagiti profeta, ni Zedekias nga anak ni Kenaana ti nagaramid kadagiti sinan-sara a landok ket kinunana ken ni Ahab, Kastoy ti kuna ti Apo , Dagitoyto ti aramatem a pakigubat kadagiti taga-Siria agingga a maparmekmo ida.
11: Kasta met ti imbaga dagiti dadduma a profeta, Rautem ti Ramot ket agballigikanto. Pagballigiennaka ti Apo .
12: Kabayatanna, kinuna ti naibaon a mangala ken ni Micaias, Sangsangkamaysa dagiti profeta nga agkuna nga agballigi ti ari. Masapul a kasta met ti sawem.
13: Ngem insungbat ni Micaias, Isapatak iti nagan ti sibibiag a Dios a no ania ti sawen ti Diosko, isu ti sawek!
14: Idi dumatag ti profeta iti ari, sinaludsod kenkuana ti ari, Micaias, rumbeng kadi wenno saan a rautenmi ken ni Ari Jehosafat ti Ramot?
: Inka rauten, insungbat ni Micaias. Awan duadua nga agballigika. Pagballigiennakanto ti Apo .
15: Ngem kinuna ni Ahab, Namin-anon nga imbagak kenka a ti laeng pudno ti sawem kaniak iti nagan ti Apo?
16: Insungbat ni Micaias, Makitak ti armada ti Israel a nawarawara kadagiti katurturodan. Kasda la karnero nga awan ti pastorda. Ket kinuna ti Apo , Awan ti pangulo dagitoy a tattao; pagawidem nga awan ti pakaan-anoanda.
17: Kinuna ni Ahab ken ni Jehosafat, Kitaem man no di pudno ti imbagak kenka nga awan ti ipadto ni Micaias a naimbag maipapan kaniak; pasig a dakes!
18: Intuloy ni Micaias: Ita, denggem ti kuna ti Apo . Nakitak ti Apo nga agtugtugaw iti tronona sadi langit; agtatakder dagiti anghelesna iti abayna.
19: Sinaludsod ti Apo , Siasino kadakayo ti mangallilaw ken ni Ahab tapno mapan idiay Ramot ket matay sadiay? Nagduduma ti sao dagiti angheles.
20: Idi agangay, adda maysa nga espiritu a nagpasango, inasitganna ti Apo ket kinunana, Siak ti mangallilaw kenkuana! Kasano? sinaludsod ti Apo .
21: Insungbat ti espiritu, Innak kadagiti profeta ni Ahab ket pagulbodek amin ida. Kinuna ti Apo , Inka ngaruden. Agballigikanto a mangallilaw kenkuana.
22: Ket inggibus ni Micaias: Daytoy ti naaramid. Pinagulbod ti Apo dagitoy a profetam. Mismo a ti Apo ti nangituyang iti daytoy a pannakadidigram!
23: Inasitgan ni profeta Zedekias ni Micaias sana tinungpa ket sinaludsodna, Kaano pay ti panangpanaw kaniak ti espiritu ti Apo ket immaynaka kinasao?
24: Maammoamto inton inka aglemmeng iti maysa nga akin-uneg a kuarto, insungbat ni Micaias.
25: Kalpasanna, imbilin ni Ari Ahab iti maysa kadagiti ofisialesna, Tiliwem ni Micaias ket idatagmo iti mangituray iti siudad, ni Amon, ken ni Prinsipe Joas.
26: Ibagam kadakuada nga ipisokda iti pagbaludan ket danum ken tinapay laeng ti itedda kenkuana agingga nga agsubliak a sikakaradkad.
27: No agsublika nga awan dakes a mapasamakmo, kinuna ni Micaias, dayta ti pakakitaan a saan a nagsao ti Apo kaniak! Ket innayonna, Dakay amin, laglagipenyo ti imbagak.
28: Nagkuyog ni Ahab nga ari ti Israel ken ni Jehosafat nga ari ti Juda a napan nangraut iti Ramot idiay Galaad.
29: Kinuna ni Ahab ken ni Jehosafat, Manglimlimoak a makigubat ngem agkaweska a kas ari. Nanglimlimo ngarud ti ari ti Israel ket napan iti paggugubatan.
30: Nabilinen ti ari ti Siria dagiti pangulo dagiti lugan a pakigubat a ti laeng ari ti Israel ti darupenda.
31: Ngarud, idi makitada ni Ari Jehosafat, impagarupda amin nga isu ti ari ti Israel ket nagmaymaysada a nangdarup kenkuana. Ngem nagpukkaw ni Jehosafat ket inispal ni Yahweh a Dios idi yadayona kadagiti mannakigubat a nangdarup kenkuana.
32: Idi makita dagiti pangulo dagiti lugan a pakigubat a saan nga isu ti ari ti Israel, insardengda ti panangkamatda kenkuana.
33: Ngem adda mannakigubat ti Siria a nangibiat iti panana ket naipaspasarak a napuntaan ti nagsaipan ti kalasag ni Ari Ahab. Nasugatanak! impukkaw ni Ari Ahab iti mangiturturong iti luganna a pakigubat ket binilinna a pumanawda iti paggugubatan.
34: Bayat ti gubat, nakasanggir latta ni Ari Ahab iti luganna a pakigubat a sumangsango kadagiti taga-Siria. Natay idi lumnek ti init.