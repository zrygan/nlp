1: Ay-ayatek ti Apo , ta ipangagnak;
: denggenna dagiti kararagko.
2: Yallingagna kaniak dagiti lapayagna
: tunggal umawagak kenkuana.
3: Pinulipolandak dagiti tali ni patay;
: natnagak kadagiti palab-og ni tanem;
: napnoak iti buteng ken danag.
4: Iti kasta, immawagak iti Apo ,
: Agpakpakaasiak, O Apo , nga ispalennak!
5: Managparabur ken managayat ti Apo ;
: wen, manangngaasi ti Diostayo.
6: Salakniban ti Apo dagiti awan gawayna;
: inispalnak idi nagpeggadak.
7: O kararuak, agtalgedka,
: ta naimbag ti Apo kenka.
8: Inispalnak ti Apo iti ngarab ni patay;
: pinagsardengna dagiti luluak,
: ket linapdanna ti pannakaitibkolko.
9: Ngarud, iti imatang ti Apo magnaak
: iti lubong dagiti sibibiag.
10: Saan a mapukaw ti pammatik uray idi kinunak,
: Naan-anay ti panagsagabak.
11: Uray idi mabutbutengak, kinunkunak,
: Awan ti mapagtalkan a tao.
12: Ania ti mabalinko a pangsubad iti Apo
: kadagiti imbag nga impaayna kaniak?
13: Mangidatagakto iti daton nga inumen
: a pagyamanko kenkuana iti panangisalakanna kaniak.
14: Iti imatang dagiti amin a tattaona,
: tungpalekto ti inkarik kenkuana.
15: Maseknan unay ti Apo
: no matay ti maysa kadagiti pinilina.
16: Adipennak, O Apo ,
: agserbiak kenka kas iti panagserbi daydi nanangko.
: Intedmo kaniak ti wayawaya.
17: Iruknoykonto kenka ti daton a pagyaman,
: ket idatagkonto kenka ti kararagko.
1819: Iti taripnong dagiti amin a tattaom,
: iti paraangan ti balay ti Apo idiay Jerusalem,
: tungpalekto ti inkarik kenkuana.
: Madaydayaw ti Apo !