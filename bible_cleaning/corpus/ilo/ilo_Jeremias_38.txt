1: Nangngeg da Sefatias nga anak ni Matan, Gedalias nga anak ni Pasur, Jehucal nga anak ni Selemias ken Pasur nga anak ni Malkias nga ibagbagak kadagiti tattao
2: ti kinuna ti Apo , Matayto iti gubat wenno bisin wenno angol ti siasinoman a di pumanaw iti siudad. Ngem saanto a mapapatay ti siasinoman a rummuar ken sumuko kadagiti taga-Babilonia. Makalisi ket agbiagto.
3: Imbagak pay kadakuada a kinuna ti Apo , Yawatkonto ti siudad iti armada ti ari ti Babilonia ket parmekennanto.
4: Napan ngarud dagiti ofisiales iti ari, ket kinunada kenkuana, Masapul a mapapatay daytoy a tao. Gapu iti sasawenna, tumakrot dagiti soldado ken dagiti amin a tattao a nabati iti siudad. Saanna a tulongan dagiti tattao no di ket butbutngenna ida.
5: Kinuna ni Ari Zedekias, Ala, ipalubosko kadakayo nga aramidenyo kenkuana ti kaykayatyo.
6: Innaladak ngarud, pinarautandak iti tali sadak impababa iti bubon ni Prinsipe Malkias, iti paraangan ti palasio. Awan danum ti bubon. Pitak la ti adda ket nain-inut a nailumlomak.
7: Ngem nadamag ni Ebedmelec, maysa nga eunoko a taga-Etiopia nga agtartrabaho iti palasio, nga impisokdak iti bubon. Iti dayta nga oras, adda ti ari nga agtugtugaw a kas ukom iti paraangan ti Ruangan ti Benjamin.
8: Napan sadiay ni Ebedmelec ket kinunana,
9: Natan-ok nga Ari, dakes ti inaramid dagitoy a lallaki. Impisokda ni Jeremias iti bubon. Matay la ketdi a matay sadiay iti bisin. Awanen ti makan iti siudad.
10: Binilin ti ari ni Ebedmelec a mangala iti tallo a lallaki nga adda sadiay tapno aonendak iti bubon sakbay a matayak.
11: Nangayab ni Ebedmelec kadagiti lallaki sa napan iti kuarto a pagidulinan iti palasio ket nangala kadagiti rutrot a lupot. Siningdananna dagiti lupot iti tali ket impauyaoyna kaniak.
12: Imbaga ni Ebedmelec nga ikabilko dagiti lupot iti kilikilik tapno diak madunor iti tali. Inaramidko daytoy,
13: ket ginuyoddak agingga a nayaondak iti bubon. Naipanak iti paraangan ti pangukoman a nagyanak manipud idin.
14: Iti maysa nga aldaw, pinaalanak ni Ari Zedekias ket naidatagak kenkuana iti maikatlo a ruangan ti Templo. Kinunana kaniak, Adda man saludsodek kenka. Dawatek nga awan ti ilimedmo kaniak.
15: Kinunak, No ibagak kenka ti pudno, awan duadua a papapataynak. Ket no bagbagaanka, dinak met la ipangag.
16: Imbaga kaniak ni Zedekias iti nalimed, Ikarik iti Dios a nangted iti biagtayo a dikanto papapatay wenno yawat kadagiti agpanggep a mangpapatay kenka.
17: Imbagak ngarud ken ni Zedekias a daytoy ti kinuna ti Apo a Mannakabalin-amin a Dios ti Israel: No sumukoka kadagiti ofisiales ti ari ti Babilonia, maispalto ti biagmo ket saanto a mapuoran daytoy a siudad. Agbiagkanto agraman ti familiam.
18: Ngem no saanka a sumuko, parmekento dagiti taga-Babilonia daytoy a siudad ket puorandanto. Saankanto a makalisi.
19: Kabutengko dagiti Judio a kimmappon kadagiti taga-Babilonia, insungbat ni Ari Zedekias, amangan no isuda ti pakayawatak ket parigatendak.
20: Saankanto a mayawat kadakuada, kinunak. Dawatek a tungpalem ti imbaga kenka ti Apo tapno saankanto a maan-ano ket maispal ti biagmo.
21: Ngem impakita ti Apo iti sirmata ti mapasamakto kenka no dika sumuko.
22: Kitaem! Mairuar dagiti amin a babbai a nabati iti palasio ti Juda ket maipanda kadagiti ofisiales ti ari ti Babilonia. Denggem ti kunkunada bayat ti pannakaipanda,
: Ti ari inyaw-awan dagiti nasinged a gagayyemna,
: ket saanda a binigbig ti turayna.
: Itan ta nailumlom dagiti sakana iti pitak,
: binaybay-anen dagiti gagayyemna.
23: Innayonko, Maipanto dagiti amin nga assawayo ken amin nga annakyo idiay Babilonia. Uray sika, dikanto makalisi. Alaennakanto a kas balud ti ari ti Babilonia. Mapuoranto daytoy a siudad agingga a maikisap.
24: Kinuna ni Zedekias, Awan pangibagbagaam iti nagsaritaanta tapno saanka a madaksan.
25: No maammoan dagiti ofisiales a nakisaritaak kenka, umaydanto saludsoden ti nagsaritaanta. Ikaridanto kenka a saandaka a patayen no ibagam amin kadakuada.
26: Ngem ibagam kadakuada a nagpakpakaasika kaniak a saanka a paip-ipan iti balay ni Jonatan tapno sadiay ti pakatayam.
27: Immay dagiti amin nga ofisiales ket nagsaludsodandak. Imbagak kadakuada ti amin nga imbilin ti ari a sawek. Awan ti naaramidda agsipud ta awan ti nakangngeg iti nagsaritaanmi.
28: Iti kasta, naipupokak iti paraangan ti pangukoman agingga a naparmek ti Jerusalem.