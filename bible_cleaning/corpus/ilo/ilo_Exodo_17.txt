1: Pimmanaw ti amin nga Israelita iti let-ang ti Sin. Nagalis-alisda iti nadumaduma a disso kas bilin ni Yahweh. Nagkampoda idiay Refidim ngem awan ti danum sadiay a mabalin nga inumen dagiti tattao.
2: Iti kasta, pinabasolda ni Moises. Ikkannakam iti inumen, kinunada.
: Apay a pabasolendak? kinuna ni Moises. Apay a suotenyo ti Apo ?
3: Ngem mawaw unay dagiti tattao ket intuloyda ti nagreklamo. Kinunada, Apay ngamin nga inruarnakami idiay Egipto? Tapno patayennakami iti waw, agraman dagiti annakmi ken dagiti animalmi?
4: Immawag ni Moises ken ni Yahweh. Kinunana, Ania ti aramidek kadagitoy a tattao? Kayatdakon a batoen.
5: Kinuna ni Yahweh ken ni Moises, Mangikuyogka iti sumagmamano a pangulo ti Israel ket umun-unakayo a magna ngem dagiti tattao. Itugotmo ti sarukod nga imbautmo idi iti Karayan Nile.
6: Agtakderakto iti imatangyo iti bato iti Bantay Horeb. Ibautmo ti sarukodmo iti bato ket agpussuakto iti danum nga inumen dagiti tattao.
: Kasta ti inaramid ni Moises iti imatang dagiti pangulo ti Israel.
7: Napanaganan ti disso iti Massa ken Meriba gapu ta nakisuppiat dagiti Israelita ken sinuotda ni Yahweh idi saludsodenda, Adda met la ti Apo kadatayo wenno awan?
8: Dimteng dagiti Amalekita ket ginubatda dagiti Israelita idiay Refidim.
9: Kinuna ni Moises ken ni Josue, Pumilika kadagiti lallaki a kaduam a mapan manggubat kadagiti Amalekita inton bigat. Agtakderakto iti tapaw ti turod a nakaiggem iti sarukod nga inted ti Dios.
10: Inaramid ni Josue ti imbilin ni Moises ket napanna ginubat dagiti Amalekita. Simmang-at met da Moises, Aaron ken Hur iti turod.
11: No nakangato dagiti takiag ni Moises, mangab-abak dagiti Israelita, ngem no ibabana, dagiti met Amalekita ti mangab-abak.
12: Idi maktangan dagiti takiag ni Moises, nangala da Aaron ken Hur iti bato sada inkabil a nagtugawanna idinto a nagsinsinanda nga impangato dagiti imana. Iniggamanda dagiti imana agingga a limnek ti init.
13: Kastoy ti panangparmek ni Josue kadagiti Amalekita.
14: Kalpasanna, kinuna ni Yahweh ken ni Moises, Isuratmo ti pakasaritaan ti napasamak tapno saan a malipatan. Ibagam ken ni Josue nga ikisapkonto dagiti Amalekita.
15: Nangbangon ni Moises iti altar a pinanagananna iti Yahweh-nissi.
16: Kinunana, Ipangatom ti bandera. Saanto nga agsardeng ni Yahweh a manggubat kadagiti Amalekita!