1: Naim-imbag ti nasayaat ti pakasarsaritaanna ngem ti nangina a bangbanglo. Nasaysayaat met ti aldaw a pannakataymo ngem ti aldaw a pannakayanakmo.
2: Naim-imbag ti mapan iti balay nga adda agdudung-aw ngem ti mapan iti balay nga adda agrarambak agsipud ta masapul a laglagipen dagiti sibibiag nga ur-urayennatayo amin ni patay.
3: Naim-imbag ti ladingit ngem ti katawa. Nalabit a palidayenna ti rupam ngem patademenna ti pannakaawatmo.
4: Maag ti maysa a tao a kanayon a mangpampanunot iti maipapan iti ragsak. Maipapan iti patay ti pampanunoten ti masirib.
5: Naim-imbag ti panangtubngar ti masirib kenka ngem ti panangdayaw kenka dagiti maag.
6: Mayarig ti katawa dagiti maag iti panagrissik ti mapupuoran a siitsiitan a mula. Awan serserbi daytoy.
7: No agkusit ti masirib, minamaag ti aramidna. No umawatka iti pasuksok, madadael ti katataom.
8: Nasaysayaat ti panaggibus ti maysa a banag ngem ti panangrugina.
: Naim-imbag ti anus ngem ti kinatangsit.
9: Tenglem ti pungtotmo. Kinamaag ti panagipempen iti gura.
10: Dimo kunaen, Apay a nasaysayaat nga adayo ti kasasaad idi un-unana? Saan a nainsiriban daytoy a saludsod.
11: Masapul a masirib ti tunggal maysa nga agbiag. Naimbag a kas iti panangawat iti tawid
12: ket ikkannaka iti talged a kas iti ipaay ti kuarta. Daytoy ti pagimbagan ti addaan siribsalaknibannaka.
13: Panunotem ti maipapan kadagiti inaramid ti Dios. Kasano a palintegem ti banag a kinillo ti Dios?
14: No sumayaat ti kasasaadmo, agragsakka ket no dumteng ti pakariribukan, laglagipem daytoy: agtaud iti Dios ti ragsak ken riribuk. Dimo ammo no ania ti sumaruno a mapasamak.
15: Awan mamaay ti panagbiagko, ngem iti daytoy, naimatangak ti amin. Mabalin a matay ti maysa a tao, ket at-atiddog ti biag ti sabali a tao uray no dakes.
16: Dimo labsen ti kinaimbag wenno kinasiribmo. Apay a patayem ti bagim?
17: Ngem dimo met palaloan ti agdakes wenno agmamaag. Apay a matayka a masapa?
18: Dika unay aglablabes. No agdayaw ken agbutengka iti Dios, agballigika met laeng.
19: Dakdakkel ti maited ti sirib iti maysa a tao ngem ti maited ti sangapulo a turayen iti maysa a siudad.
20: Awan nalinteg a tao ditoy daga a di agbiddut ken kanayon a naimbag ti aramidna.
21: Dimo ikaskaso ti amin a sawen dagiti tattao, amangan no mangngegmo ti adipenmo a mangilunlunod kenka,
22: ket sika a mismo, ammom nga ilunlunodmo met dagiti sabsabali.
23: Inaramatko ti kinasiribko a mangusig amin kadagitoy. Imbagak iti bagik a masapul a sumiribak ngem diak kabaelan.
24: Siasino ti makaibaga iti kaipapanan ti biag? Saan a matukod, narigat a maawatan.
25: Ngem impamaysak a gun-oden iti pannakaammo ken panagadal. Inkeddengko a biroken ti kinasirib ken dagiti sungbat dagiti saludsodko ken ammoen ti kinadakes ken kinamaag ti kinanengneng.
26: Nasarakak ti nabilbileg ken nasasaem ngem pataymaysa a babai. Kasla iket ti ayatna a mangsilo kenka, kasla kawar ti imana a mangkayetket kenka. Malisian ti nalinteg a tao daytoy a babai, ngem tiliwen ti babai ti managbasol.
27: Wen, kinuna ti Mannursuro, nain-inut a naammoak daytoy bayat ti panangsapsapulko kadagiti sungbat dagiti saludsodko.
28: Nagsapsapulak pay iti dadduma a sungbat ngem awan nasarakak. Nasarakak ti maysa a lalaki iti tunggal sangaribu a mabalinko a raemen ngem awan ti uray maysa a babai.
29: Daytoy la ti naadalko: nalinteg ti tao a pinarsua ti Dios, ngem ti tao ti mangparnuay iti adu a parikutna.