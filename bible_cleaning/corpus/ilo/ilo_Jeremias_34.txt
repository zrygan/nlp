1: Nagsao kaniak ti Apo idi madama ti panangraut ni Nebucadnesar nga ari ti Babilonia iti Jerusalem ken dagiti kabangibangna nga il-ili. Inkuyog ni Nebucadnesar ti armadana, kasta met dagiti armada dagiti nasion ken dagiti tattao nga iturayanna.
2: Kinuna kaniak ti Apo a Dios ti Israel nga ibagak daytoy ken ni Ari Zedekias ti Juda, Siak, ni Yahweh, yawatkonto daytoy a siudad iti ari ti Babilonia ket puorannanto.
3: Dikanto makalisi. Matiliw ken mayawatkanto kenkuana. Makitamto iti rupanrupa ket makasaomto a personal sakanto mapan idiay Babilonia.
4: Denggem, Ari Zedekias, ti ibaga ni Yahweh kenka. Saankanto a matay iti kampilan.
5: Natalnanto ti ipapataymo. Kas iti panangpuor dagiti tattao iti insenso idi itanemda dagidi ammam a nagari nga immun-una ngem sika, kastanto met ti panangpuorda iti insenso a maipaay kenka. Dung-awandakanto a kunkunada, Natayen ti arimi! Siak, ni Yahweh, ti nagsao iti daytoy.
6: Imbagak amin dagitoy ken ni Ari Zedekias idiay Jerusalem
7: idi rarauten ti ari ti Babilonia ti siudad. Gubgubaten pay ti armadana ti Laquis ken Azeka, dagiti kakaisuna a nabati a nasarikedkedan a siudad ti Juda.
8: Adda katulagan idi nga inaramid ni Ari Zedekias kadagiti taga-Jerusalem a wayawayaanda
9: dagiti tagabuda. Nagnunumoan amin a tattao ken dagiti panguloda a wayawayaanda dagiti tagabuda a Hebreo, lalaki man wenno babai, tapno awan ti siasinoman nga adda tagabuna a padana nga Israelita.
10: Nagnunumoan amin dagiti tattao ken dagiti panguloda a wayawayaanda dagiti tagabuda. Pudno a winayawayaanda dagiti tagabuda,
11: ngem iti saan a nabayag, nagbaliw ti panunotda. Innalada dagiti tagabuda ket pinilitda a tinagabu manen ida.
12: Isut' gapuna a kinuna ti Apo
13: a Dios ti Israel nga ibagak kadagiti tattao, Nakitulagak kadagidi kapuonanyo idi iruarko ida idiay Egipto a nakatagabuanda. Imbagak kadakuada
14: a kada pito a tawen, wayawayaanda ti siasinoman a padada a Hebreo a nagserbi kadakuada iti innem a tawen. Ngem didak impangag wenno inkaskaso dagidi kapuonanyo.
15: Iti saan pay a nabayag, nagbabawikayo ket inaramidyo ti pakaragsakak. Nagnunumoanyo amin a wayawayaan dagiti padayo a Hebreo ket nagtutulagkayo iti imatangko iti uneg ti Templo a nabangon a pagdaydayawan iti naganko.
16: Ngem nagbabawikayo manen ket imbabaindak. Dakay amin, innalayo met laeng dagiti tagabu a winayawayaanyo ket pinilityo a tinagabu manen ida.
17: Iti kasta, siak, ni Yahweh, kunak kadakayo a saandak a tinungpal. Saanyo a winayawayaan dagiti padayo a Hebreo. Ala ngarud, ikkankayo iti wayawayayo; wayawaya a matay iti gubat, angol ken bisin. Pagbutngekto amin a nasion iti lubong gapu iti aramidko kadakayo.
1819: Nakitulag kaniak dagiti pangulo ti Juda ken ti Jerusalem agraman dagiti ofisiales ti palasio, dagiti papadi ken dagiti amin a tattao iti daytoy a daga babaen ti pannagnada iti nagbaetan ti dua a kagudua ti toro a baka a pinagguduada. Ngem sinalungasingda ti nagtutulaganmi ket saanda a tinungpal dagiti alagadenna. Iti kasta, aramidekto kadagitoy a tattao ti kas iti inaramidda iti toro.
20: Yawatkonto ida kadagiti kabusorda, kadagiti agpanggep a mangpapatay kadakuada. Kanento dagiti tumatayab ken animal dagiti bangkayda.
21: Yawatkonto met ni Zedekias ken dagiti ofisialesna kadagiti kabusorda nga agpanggep a mangpatay kadakuada. Yawatkonto ida iti armada ti Babilonia a nagsardengen a manggubgubat kadakayo.
22: Ibilinkonto nga agsublida iti daytoy a siudad. Rauten, parmeken ken puorandanto. Pagbalinekto a kas iti let-ang dagiti il-ili ti Juda nga awan ti agnaed. Siak, ni Yahweh, ti nagsao iti daytoy.