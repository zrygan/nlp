1: Denggem, O Apo , ti asugko;
: timudem dagiti balikasko.
2: Ipangagmo kadi, O Arik ken Diosko,
: ti panagdawatko iti tulongmo.
: Agkararagak kenka, O Apo .
3: Mangngegmo ti timekko iti bigat,
: no sumingising ti init agkararagak,
: ket urayek ti sungbatmo kaniak.
4: Saanka a Dios a maragsakan iti kinakillo;
: dimo ipalubos nga adda agaramid iti kinadakes.
5: Awan lugar dagiti natangsit iti ayanmo,
: ta kaguram amin nga agaramid iti kinadakes.
6: Dadaelem dagiti naulbod, O Apo ,
: ket umsiem ti narungsot ken manangallilaw.
7: Ngem gapu iti naindaklan nga ayatmo,
: makastrekak iti balaymo;
: makapagdaydayawak iti Templom a nasantoan,
: ket agrukbabak a siraraem iti sangoanam.
8: Idalannak, O Apo , nga agaramid iti pagayatam,
: agsipud ta adu dagiti kabusorko.
: Iturongnak a magna iti dalanmo.
9: Ti sao dagiti kabusorko saan a mapagtalkan;
: ti la mangdaddadael ti inda tartarigagayan.
: Kasla silulukat a tanem ti ngiwatda,
: nalamuyot ngem bin-ig a pangallilaw ti saoda.
10: Diosko, ukomem ken dusaem ida;
: dagiti koma panggepda ti pakadadaelanda.
: Iti imatangmo, pagtalawem ida
: gapu iti adu a basolda
: ken iti panangbusorda kenka.
11: Ngem agrag-o amin nga agtalek iti pannalaknibmo;
: mabalinda latta ti agkanta iti rag-o.
: Salaknibam dagiti agayat kenka,
: ta gapu kenka masarakanda ti pudno a ragsakda.
12: Bendisionam, O Apo , dagiti agtulnog kenka,
: kasla kalasag ti ayatmo a mangsalaknib kadakuada.