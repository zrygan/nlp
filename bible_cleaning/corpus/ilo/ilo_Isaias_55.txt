1: Kuna ti Apo ,
: Umaykayo, dakay amin a mawaw
: adtoy ti danum!
: Umaykayo, dakayo nga awan kuartana
: gumatangkay iti taraon ket mangankayo!
: Umaykayo gumatang iti arak ken gatas
: gumatangkay ngem awan ti bayadanyo.
2: Apay a gastosenyo ti kuartayo
: iti taraon a saan a makan?
: Apay a gastoenyo ti sueldoyo,
: ket kaskasdi nga awan pannakapnekyo?
: Denggendak ket aramidenyo ti ibagak
: tapno maramananyo ti kaimasan a makan.
3: Ipangagdak ita, dakay a tattaok,
: ket umaykayo kaniak;
: umaykayo ket maaddaankayto iti biag.
: Makitulagak kadakayo iti agnanayon a tulag,
: ket itedkonto kadakayo dagiti bendision
: nga inkarik ken ni David.
4: Pinagbalinko a pangulo ken agturay kadagiti nasion;
: inaramatko a mangipakita kadakuada ti bilegko.
5: Ayabamto dagiti ganggannaet a nasion;
: saandaka idi nga am-ammo,
: ngem ita, agtataraydan nga umay tumipon kenka.
: Siak, ni Yahweh a Diosmo,
: ti Nasantoan a Dios ti Israel,
: ti mangaramidto kadagitoy,
: ket ikkankanto iti dayaw ken dayag.
6: Birokenyo ti Apo , ita ta masarakan pay,
: umawagkayo kenkuana,
: ita ta asideg pay.
7: Masapul nga isardeng dagiti managdakdakes
: ti wagas ti panagbiagda,
: ket baliwanda ti panagpampanunotda.
: Agsublida koma iti Apo a Diostayo,
: isu a manangngaasi ken madadaan a mamakawan.
8: Kuna ti Apo ,
: Ti panunotko saan a kas iti panunotyo,
: ket ti aramidko saan a kas kadagiti aramidyo.
9: No kasano a nangatngato ti langit ngem ti daga,
: kasta met a nangatngato ti wagas ken panunotko
: ngem ti wagas ken panunotyo.
10: Mayarig ti saok iti tudo ken niebe
: a mangsibog iti daga.
: Pagtuboenda dagiti mula;
: mangtedda iti bukel a bin-i ken taraon.
11: Kastanto met dagiti sao nga ibalikasko,
: aramidendanto nga aramiden dagiti tarigagayko,
: magun-oddanto ti panggep a nangibaonak kadakuada.
12: Naragsakkayto a pumanaw iti Babilonia;
: sitatalnakayto a mairuar iti siudad.
: Agkakantanto dagiti bambantay ken turturod,
: agpukkawto dagiti kaykayo gapu iti rag-o.
13: Agtubonto dagiti saleng
: a saan ket a dagiti sisiitan.
: Agtubonto met dagiti arrayan
: a saan ket a dagiti kalkalunay.
: Daytoyto ti pagilasinan nga agpaut iti agnanayon,
: maysa a baton nga agpaay kaniak, ni Yahweh,
: gapu iti inaramidko.