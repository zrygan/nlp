1: Ammom kadi no kaano a nayanak
: dagiti atap a kalding ti bantay?
: Naimatangam kadin ti panagpasngay ti ugsa?
2: Ammom kadi no mano a bulan ti panagsikogda
: wenno ania nga aldaw ti panaganakda?
3: Ammom kadi no kaano ti panagrukobda
: tapno agpasngayda?
4: Dumakkel dagiti urbonda iti kabakiran;
: pumanawda ket dida agsubsublin.
5: Siasino ti nangted iti wayawaya dagiti atap nga asno?
: Siasino ti nangibulos kadakuada tapno agturongda iti kaykayatda a papanan?
6: Intedko ti let-ang a pagtaenganda,
: ket pinagnaedko ida iti naapgad a daga.
7: Adaywanda dagiti naarimbangaw a siudad,
: ket awan ti makapaamo kadakuada tapno pagtrabahoenda ida.
8: Sursorenda dagiti bambantay a kas pastoda
: ket agbirokda iti naraber a ruot nga arabenda.
9: Mapagtrabahom kadi ti atap a nuang?
: Kayatna aya ti maturog iti koralmo iti rabii?
10: Mataliam aya tapno pagaradoem
: wenno pagsagadem iti talonmo?
11: Makapagpannurayka kadi iti dakkel a pigsana?
: Namnamaem kadi nga aramidenna ti trabahom?
12: Manamnamam kadi nga isangpetna ti apitmo,
: ket ummongenna ti nairikmo?
13: Napardas ti panagpayakpak ti abestrus!
: Ngem awan ti abestrus a makatayab a kas iti kannaway!
14: Panawan ti abestrus dagiti itlogna iti daga,
: ket bay-anna ti pudot ti daga a mangpessa kadakuada.
15: Dina pampanunoten
: no mabaddekan dagiti itlogna
: wenno pis-iten dagiti atap nga animal.
16: Kasla saan a nagtaud dagiti itlog kenkuana;
: kasla awan aniaman ti nagbannoganna.
17: Siak ti namagbalin kenkuana a maag,
: ket saanko nga inikkan iti sirib.
18: Ngem no rugianna ti agtaray,
: atiwenna ti kabalio ken ti nagsakay.
19: Sika aya, Job, ti namagbalin kadagiti kabalio a nakapigpigsa?
: Sika aya ti nangted iti agal-allon a pargayen iti tengngedda?
20: Palagtoem kadi ida a kas kadagiti dudon?
: Agbuteng dagiti tattao iti panagbang-esda.
21: Sigagagarda a mangkurob iti daga iti tanap;
: kasta unay ti pardasda a mapan iti paggugubatan.
22: Dida ammo ti agbuteng, dida madanagan
: ket dida itarayan ti kampilan.
23: Kumalangiking ken aggilapgilap
: ti igam dagiti nagsakay kadakuada.
24: Gapu iti nalaus a gagarda,
: agtarayda a dagus no mapuyot ti trumpeta.
25: Agbang-esda tunggal aguni ti trumpeta;
: adayoda pay ngem maangotda ti gubat.
: Mangngegda ti arimbangaw;
: agbilin dagiti ofisiales ket matimudda dagiti pukkaw.
26: Sika aya ti pagsursuroan ti kali iti panagtayabna,
: no yukradna dagiti payakna nga agpa-abagatan?
27: Agpannuray aya ti agila iti bilinmo
: tapno agaramid iti umokna iti nangato a bantay?
28: Agtaeng kadagiti kangatoan a rangkis,
: ket pagbalinenna a sarikedkedna
: dagiti nangato a pantok.
29: Manipud sadiay, agsiput iti alun-onenna,
: adayo pay laeng ngem makitana.
30: Aguummong dagiti buitre iti ayan dagiti bangkay,
: ket inumen dagiti urbonda ti dara dagiti natay.