1: Dimteng ti maika-13 nga aldaw iti bulan ti Adar. Daytoy ti aldaw a naituding a pannakaipatungpal ti bilin ti ari. Ninamnama dagiti kabusor dagiti Judio a parmekenda dagiti Judio iti daytoy nga aldaw. Ngem baliktad ti napasamak ta dagiti Judio ketdi ti nangparmek kadagiti kabusorda.
2: Iti lugar a yan dagiti Judio, iti tunggal siudad ti pagarian, nagmaymaysa dagiti Judio a mangdarup iti siasinoman nga agpanggep a mangdangran kadakuada. Nagbuteng dagiti amin a tattao kadakuada. Awan ti nakadaer a makiranget kadakuada.
3: Kinaagpaysona, tinulongan ida dagiti amin nga ofisiales ti probinsia, dagiti gobernador, dagiti administrador ken dagiti pannakabagi ti palasio agsipud ta mabutengda amin ken ni Mardokeo.
4: Ammo ti entero a pagarian a nagbalinen ni Mardokeo a nabileg a tao iti palasio ket bumilbileg pay.
5: Iti kasta, naaramid dagiti Judio ti kinayatda nga aramiden kadagiti kabusorda. Sikakampilanda a nangdarup kadagiti kabusorda ket pinapatay ken rinangrangkayda ida.
6: Iti laeng siudad ti Susa, 500 a tattao ti pinapatayda.
7: Pinatayda met da Parsandata, Dalfon, Asfata,
8: Porata, Adalia, Aridata,
9: Parmasta, Arisai, Aridai ken Vaizata.
10: Dagitoy dagiti sangapulo a lallaki nga annak ni Haman nga anak ni Hammedata ken kabusor dagiti Judio. Nupay kasta, saan a nagsamsam dagiti Judio.
11: Iti dayta met la nga aldaw, naipakaammo iti ari ti bilang dagiti napapatay idiay Susa.
12: Kinuna ti ari ken ni Reyna Ester, Ditoy Susa laeng, 500 a tattao ti pinatay dagiti Judio; inramanda a pinatay dagiti sangapulo nga annak ni Haman. Nakarkaro pay ngata ti inaramidda kadagiti probinsia. Ita, ibagam no ania pay ti tarigagayam. Matungpal ti amin a kiddawem.
13: Simmungbat ni Reyna Ester, No pagayatam, Natan-ok nga Ari, palubosam koma dagiti Judio ditoy Susa a mangaramid manen inton bigat ti kas iti inaramidda ita nga aldaw. Dawatek met a paibitinmo iti pagbitayan dagiti bangkay dagiti sangapulo nga annak ni Haman.
14: Imbilin ngarud ti ari a maaramid daytoy. Naipaulog ti bilin idiay Susa ket naibitin iti pagbitayan ti bangkay dagiti annak ni Haman.
15: Iti maika-14 nga aldaw ti bulan ti Adar, naguummong manen dagiti Judio. Tallogasut a lallaki ti pinapatayda iti siudad. Ngem saanda a nagsamsam.
16: Naguummong met dagiti Judio nga agnanaed kadagiti probinsia tapno salaknibanda dagiti bagida. Dinadaelda dagiti kabusorda75,000 ti pinatayda kadagiti gumurgura kadakuada. Ngem saanda a nagsamsam.
17: Napasamak daytoy iti maika-13 nga aldaw ti bulan ti Adar. Iti maika-14 nga aldaw, saandan a nagpapatay ket nagfiestada a nagraragsak.
18: Ngem idiay Susa, nagbalin a fiesta dagiti Judio ti maika-15 nga aldaw agsipud ta pinapatayda dagiti kabusorda iti maika-13 ken maika-14 nga aldaw ket nagsardengda a nagpapatay iti maika-15 nga aldaw.
19: Daytoy ti gapuna a rambakan dagiti Judio nga agnanaed kadagiti babassit nga ili nga awan bakudna ti maika-14 nga aldaw iti bulan ti Adar. Agfiestada ket rambakanda dayta nga aldaw. Agpapangan ken agsisinnagutda iti taraon.
20: Pinaisurat ni Mardokeo dagitoy a pasamak. Sinuratanna dagiti amin a Judio iti entero a pagarian ti Persia, adayo man wenno asideg.
21: Binilinna ida a rambakanda ti maika-14 ken maika-15 nga aldaw ti Adar iti tunggal tawen.
22: Dagitoy dagiti aldaw a panangikisap dagiti Judio kadagiti kabusorda. Daytoy ti bulan a panagbalin a ragsak ken rag-o dagiti ladingit ken rigatda. Naibilin kadakuada a rambakanda dagitoy nga aldaw babaen iti panagfiesta ken panagkakaan. Agsisinnagutda ket ikkanda met dagiti napanglaw.
23: Iti kasta, tinungpal dagiti Judio ti bilin ni Mardokeo, ket tinawen a narambakan daytoy a fiesta.
24: Ni Haman nga anak ni Hammedata a nagtaud iti kaputotan ni Agag ti nangplano iti pannakapapatay dagiti Judio. Isu ti kabusor dagiti amin a Judio. Inaramidna ti Purim a mangikeddeng iti aldaw a pannakapapatay ken pannakadadael dagiti Judio.
25: Ngem napan ni Ester iti ari, ket nangipaulog ti ari iti bilin. Nagbanag a ni Haman ti nagsagaba iti kinaranggas nga ipalak-amna koma kadagiti Judio: nabitayda kadagiti annakna.
26: Daytoy ti gapuna a Purim ti naipanagan kadagitoy nga aldaw a naadaw iti balikas a pur wenno binnunot.
: Gapu iti surat ni Mardokeo ken gapu kadagiti amin a napasamak kadagiti Judio,
27: pinagbalinda daytoy nga alagadenda, kasta met dagiti kaputotanda ken dagiti agbalinto a Judio. Kas imbilin ni Mardokeo, tinawen a marambakan dagitoy dua nga aldaw iti tumutop a tiempo.
28: Masapul a ngilinen iti agnanayon ti tunggal familia a Judio, dagiti sumarsaruno a kaputotan, iti amin a probinsia ken siudad dagiti aldaw ti Purim.
29: Kalpasanna, nagaramid met ni Reyna Ester nga anak ni Abihail iti surat a mangpasingked iti immuna a surat ni Mardokeo maipapan iti Purim. Naipakuyog daytoy iti surat ni Mardokeo.
30: Naipatulod dagiti surat kadagiti amin a Judio nga agnanaed kadagiti 127 a probinsia iti imperio ti Persia. Nailanad iti surat a maaddaan koma dagiti Judio iti talna ken talged.
31: Imbilinna pay a rambakanda agraman dagiti kaputotanda dagiti aldaw ti Purim iti tumutop a tiempo, kas iti panangituyangda kadagiti alagaden iti panagngilin iti panagayunar ken tiempo ti panagdung-aw. Imbilin daytoy da Mardokeo ken Reyna Ester.
32: Naisurat iti nalukot a pagbasaan ti bilin ni Ester a nangpatalged kadagiti alagaden iti pannakarambak ti Purim.