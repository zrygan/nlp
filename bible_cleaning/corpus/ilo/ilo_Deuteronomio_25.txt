1: Kas pangarigan adda dua nga Israelita a dumatag iti pangukoman tapno mausig ti ririda ken masentensiaan ti nakabasol,
2: pagpaklebento ti ukom ti nakabasol sana pasaplit. No ania ti dakes nga inaramidna, isu met ti bilang ti pannakasaplitna.
3: Mabalin a masaplit iti mamin-uppat a pulo. Ngem saan a nasursurok ngem uppat a pulo tapno saan a maibabain dayta a tao kadagiti kailianna.
4: Diyo busalan ti agir-irik a baka.
5: No agkabbalay ti agkabsat a lallaki ket matay ti naasawaan kadakuada nga awan anakna, saan a makiasawa ti biuda iti sabali; rebbengna a ti kabsat ti natay ti mangasawa kenkuana.
6: Maibilang nga anak ti natay ti inauna a lalaki nga ipasngayna tapno saan a mapukaw ti naganna iti Israel.
7: Ngem no madi ti kabsatna a mangasawa iti biuda, dumatag ti babai kadagiti panglakayen iti pangukoman ket kunana, Madi ti kabsat daydi asawak a mangtungpal iti annongna a kas kabsat ti natay nga asawak. Dina kayat a taginayonen ti nagan ti kabsatna iti Israel.
8: Paayaban ngarud dagiti panglakayen ti lalaki tapno kasaoda. No dina latta kayat nga asawaen ti biuda,
9: umasideg ti babai kenkuana iti sango dagiti panglakayen ket uksotenna ti sandalias ti lalaki sana tupraan ti rupana. Kunananto, Kastoy ti mapasamak iti lalaki a madi a mangtaginayon iti familia ti kabsatna.
10: Iti Israel, maawaganto ti familiana iti ti familia ti lalaki a nauksot ti sandaliasna.
11: No agap-apa ti dua a lallaki, ket tulongan ti asawa ti maysa kadakuada ti asawana babaen iti panangguyodna iti mabagbagi ti karangranget ti asawana,
12: masapul a maputed ti ima ti babai. Saanyo a kaasian.
1314: Dikay agsaur no usarenyo ti timbangan ken pagsukatan.
15: Usarenyo ti husto a timbangan ken pagsukatan tapno napaut ti panagbiagyo iti daga nga ited kadakayo ti Apo a Diosyo.
16: Kagura ti Apo a Diosyo ti agsuitik.
17: Laglagipenyo ti inaramid kadakayo dagiti Amalekita idi aggapukay idiay Egipto.
18: Dida nagbuteng iti Dios, isut' gapuna a liniputandakayo a dinarup idi nabannog ken napaksuyankayo; pinatayda pay amin a nakapsut a sumarsaruno.
19: Ngarud, inton maiteden ti Apo a Diosyo ti daga nga itedna kadakayo ken natalgedkayon sadiay, masapul a papatayenyo dagiti amin nga Amalekita tapno awanton ti makalaglagip kadakuada. Laglagipenyo daytoy.