1: Agpapadatay amin a nakapuy ken awan mabalbalinna,
: ababa ken napno iti rigat ti biagtayo.
2: Dumakkel ken malaylaytayo a kas iti sabong;
: agpukawtayo a kas iti anniniwan.
3: Kitaennak pay kadi, O Dios,
: wenno isaklangnakon ket ipaulogmo ti pangngeddengmo?
4: Adda kadi nadalus nga agtaud
: iti narugit a tao?
5: Naitudingen dagiti aldawna;
: naikeddengen ti kaatiddog ti biagna.
: Inkeddengmon ti kaatiddogna,
: ket saanen a mabaliwan.
6: Dimo talliawenen ket panawamon
: bay-am a ragragsakenna ti biagna
: a napno iti kinarigat.
7: No mapukan ti maysa a kayo,
: mabalin nga agsaringitto manen
: ket dinto sumardeng nga aguggot.
8: Uray no lumakay dagiti ramutna,
: ket matay ti puonna iti daga,
9: no la ket adda danum,
: agsaringit ken agsanganto
: a kas iti apagtubo a mula.
10: Ngem matay ti tao, ket daytan ti gibusna.
: Mauyos ti biagna, agpatinggan ti kaaddana.
11: Kas iti karayan nga agsardeng ti panagayusna
: wenno kas iti dan-aw nga agmaga
12: matay ti tao, awanton ti ibabangonna.
: Didanto agriing uray awanen dagiti langit;
: pulos a didanton agkuti iti turogda.
13: Ilemmengnak koma iti lubong dagiti natay;
: wen, ilingednak koma
: agingga nga agbaaw ti pungtotmo;
: kalpasanna, tudingam ti tiempo a pananglagipmo kaniak.
14: No matay ti tao,
: agbiagto aya manen?
: Ngem urayek ti nasaysayaat a tiempo
: agingga nga agpatingga daytoy agdama a rigatko.
15: Kalpasanna, ayabannakto ket sumungbatak;
: maay-ayokanto kaniak a parsuam.
16: Sipsiputamto dagiti addangko,
: ngem dimonton kitaen dagiti basolko.
17: Pakawanem ken pukawemto dagiti salungasingko,
: ket punasemto amin dagiti labsingko.
18: Dumtengto ti panagreggaay dagiti bantay;
: mayalisto pay dagiti dadakkel a bato.
19: Runotento ti danum dagiti bato,
: ket ti daga yanudto ti napigsa a tudo;
: kasta ti panangpukawmo iti namnama ti tao.
20: Parmekem ti tao ket pukawem iti agnanayon;
: agbaliw ti rupana iti ipapatayna.
21: Makagun-od dagiti annakna iti pammadayaw
: ngem pulos a saanna a maammoan;
: awan mangibaga kenkuana no maibabainda.
22: Ti laeng ut-ot ti bagina ti mariknana
: ken ti leddaang ti pusona.