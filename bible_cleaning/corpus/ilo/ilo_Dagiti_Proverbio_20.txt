1: No makaadum ti uminum iti arak, nangalawngawka ket agbalinka a maag. Maysa a kinamaag ti agbartek.
2: Agbutengka iti makapungtot nga ari a kas iti panagbutengmo iti ngumerngernger a leon; agpeggad ti biagmo no pagpungtotem ti ari.
3: Mabalin nga irugi ti siasinoman a maag ti aniaman a suppiat; nadaydayaw ti mangliklik iti panagsusuppiat.
4: Awanto ti apiten ti mannalon a nasadut a mangarado iti talonna no dumteng ti tumutop a tiempo.
5: Mayarig iti danum ti nauneg a bubon ti pampanunoten ti maysa a tao, ngem kabaelan a yaon ti tao nga addaan iti sirmata.
6: Adu ti mangipagarup iti bagida a napudno ken mapagtalkanda, ngem sadino ti pakasarakan iti kasta a tao?
7: Nagasat dagiti annak no natakneng ti amada ken nalinteg ti aramidna.
8: Agtugaw a mangukom ti ari ket awan ti dakes a mailinged kenkuana.
9: Adda ngata tao a makaibaga a nadalus ti konsensiana, a tinallikudannan dagiti basolna?
10: Kagura ti Apo dagiti agusar iti saan a husto a timbangan ken pagsukatan.
11: Uray ti maysa nga ubing ipakitana ti kinasiasinona babaen iti aramidna; maibagam no nalinteg ken naimbag.
12: Inikkannatayo ti Apo iti mata a pagkita ken iti lapayag a pagdengngeg.
13: Pumanglawka no ti la matmaturog ti ar-aramidem. No nagagetka, adunto ti taraonmo.
14: Kanayon nga agreklamo ti gumatgatang iti kinangato ti presio, ngem no makapanawen, iparammagna ti laingna a timmawar iti ginatangna.
15: No ammom ti sasawem, addaanka iti napatpateg ngem balitok wenno alahas.
16: Siasinoman a maag unay a mangikari a mangbayad iti utang ti maysa a ganggannaet, masapul a maigawid ti sanikuana tapno masigurado ti panagbayadna.
17: Mabalin a naimas a taraon ti magun-odmo iti kinasuitik, ngem iti saan a mabayag, mayarig iti darat a maipamelmel kenka.
18: Agkiddawka iti nasayaat a pammagbaga ket agballigika; dika agdarasudos a mapan iti paggugubatan no awan ti planom.
19: Awan palimed a mailemmeng ti mannanao; adaywam ti tao a nalaing a sumao.
20: No ilunodmo dagiti nagannak kenka, aggibus ti biagmo a kas iti pagsilawan a maiddep iti kasipngetan.
21: No nalaka ti pananggun-odmo iti sanikuam, basbassitto ti imbag a maitedna kenka iti kamaudianan.
22: Dimo ibales ti dakes a naaramid kenka. Agtalekka iti Apo a mangispal kenka.
23: Kagura ti Apo dagiti agaramat kadagiti saan a husto a timbangan ken pagsukatan.
24: Inkeddeng ti Apo ti pagnaantayo; kasano ngarud a maawatan ti tao ti bukodna a biag?
25: Agpanunotka a nalaing sakbay nga ikarim a mangidatagka iti daton iti Dios, amangan no agbabawika.
26: Maammoanto ti masirib nga ari ti agar-aramid iti dakes, ket awanto ti asina a mangdusa iti nagbiddut.
27: Inted ni Yahweh kadatayo ti panunot ken konsensiatayo; ditay mailemmeng ti kinasiasinotayo.
28: Agtalinaed ti ari iti panagturayna, no la ket napudno, nalinteg ken awan idumdumana.
29: Bigbigentayo ti pigsa ti kinaagtutubo ket raementayo ti uban ti nataengan.
30: No dadduma, masapul ti nasaem a padas tapno balbaliwantayo dagiti wagastayo.