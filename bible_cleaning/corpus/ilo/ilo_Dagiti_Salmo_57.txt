1: Kaasiannak, O Dios; wen, kaasiannak,
: ta sika ti pagkamangak.
: Iti salinong dagiti payakmo, salaknibannak,
: agingga a makalabas amin a peggad.
2: Ti Dios a Kangatoan isut' asugak,
: iti Dios a mangted iti amin a kasapulak.
3: Manipud langit, sungbatannak ket isalakannak;
: parmekennanto dagiti mangdardarup kaniak.
: Ipaayto ti Dios ti di agbalbaliw nga ayat ken kinapudnona kaniak.
4: Adda dagiti kabusor iti aglawlawko;
: arigda leon a mangalun-on iti tao.
: Kasla gayang ken pana dagiti ngipenda,
: kasla natadem a kampilan ti dilada.
5: Ipakitam ti kinatan-okmo, O Dios, iti tangatang,
: ken ti dayagmo a mangpunno iti entero a daga.
6: Nangipakat dagiti kabusorko iti iket a pangsilo kaniak
: ket kasta unay ti butengko.
: Nagkalida iti palab-og iti pagnaak,
: ngem isuda met laeng ti natnag.
7: Naan-anay ti panagtalekko kenka, O Dios,
: agdaydayawak kenka ket agkantaak!
8: Agriingka, O kararuak!
: Agriingkayo, salterio ken arpak
: ket riingek ti bannawag!
9: Idaydayawkanto kadagiti tattao, O Apo,
: Ikantakto ti pagyamanko kenka.
10: Tumukno sadi langit ti di agbalbaliw nga ayatmo;
: dumanon ti kinapudnom iti tangatang.
11: Ipakitam ti kinatan-okmo, O Dios, iti tangatang,
: ken ti dayagmo a mangpunno iti entero a daga.