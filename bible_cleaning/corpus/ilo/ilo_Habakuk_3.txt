1: Kararag daytoy ni profeta Habakuk
2: O Apo , nadamagko dagiti inaramidmo,
: ket kasta unay ti siddaawko.
: Aramidem met kadi ita
: dagiti naindaklan a gapuanam?
: Mangngaasika kadi
: uray no makapungtotka?
3: Umay manen ti Dios manipud Teman;
: umay ti Nasantoan a Dios
: manipud kadagiti turod ti Paran.
: Abbongan ti dayagna ti tangatang;
: mapno ti daga iti pannakaidaydayawna.
4: Umay a buyogen ti raniag ti kimat;
: tumpuar ti lawag iti imana,
: a nakailemmengan ti pannakabalinna.
5: Ibaonna ti sakit iti sangoananna;
: bilinenna a sumaruno ti patay.
6: Agginggined ti daga no agsardeng;
: agkintayeg dagiti nasion no tumalliaw.
: Margaay dagiti agnanayon a bantay;
: lumned dagiti agnanayon a turod,
: dagiti turod a nagnaanna idi un-unana.
7: Nakitak a nagbuteng dagiti taga-Cusan,
: ket nagtigerger dagiti taga-Midian.
8: Pinagpungtotdaka kadi dagiti karayan, O Apo ?
: Ti kadi baybay ti nangpaunget kenka?
: Nagsakayka kadagiti ulep;
: dagiti ulep a mangyeg iti bagio ti nagluganam,
: idi yegmo ti balligi kadagiti tattaom.
9: Nagsaganaka a mangusar iti baim,
: sisasaganaka a mangibiat kadagiti panam.
: Inugisam ti daga kadagiti karayan.
10: Nakitadaka dagiti bantay ket nadayyegda;
: nagtinnag ti napigsa a tudo.
: Nagdaranudor dagiti danum iti uneg ti daga,
: ket dimmakkel dagiti dalluyonda.
11: Iti gilap ti bumanesbes a panam
: ken ti rimat ti sumilsilap a gayangmo,
: nagintek ti init ken ti bulan.
12: Sipupungtotka a nagdaliasat iti daga,
: siuungetka a nangbaddebaddek kadagiti nasion.
13: Napanmo insalakan dagiti tattaom
: ken ti pinilim nga arim.
: Pinapataymo ti pangulo dagiti managdakdakes,
: ket inkisapmo a namimpinsan dagiti pasurotna.
14: Sinalput dagiti panam ti pangulo ti armadana,
: idi immay ti armada a kas bagio a mangwarawara kadakami,
: a siraragsak a kas kadagiti sililimed
: a mangidadanes kadagiti napanglaw.
15: Sikakabalioka a nangbaddebaddek iti baybay,
: ket nagburek ti nadawel a danum.
16: Mangngegko amin dagitoy ket agkintayegak;
: agtigerger dagiti bibigko iti buteng.
: Agkapsut ti bagik,
: ket agkutukot dagiti tumengko.
: Anusak nga urayen ti idadateng ti tiempo
: a panangdusa ti Dios kadagiti mangraut kadakami.
17: Uray no awan ti bunga dagiti igos,
: ken awan ti bunga dagiti ubas;
: uray no awan maapit nga olibo
: ken awan maapit kadagiti talon;
: uray no matay dagiti amin a karnero,
: ken awan nagyan ti pagaponan dagiti baka;
18: agrag-oakto latta iti Apo
: agragsakakto iti Dios a salakanko.
19: Papigsaennak ti Apo .
: Pasiglatennak a kas iti ugsa
: ken papagnaennak kadagiti nangato
: ken natalged a disso.