1: Kinaidda ni Adan ni Eva nga asawana ket nagsikog ti babai. Nangipasngay iti lalaki ket kinunana, Babaen iti tulong ti Apo , naaddaanak iti anak. Iti kasta, pinanagananna iti Cain.
2: Iti saan a nabayag, nangipasngay iti sabali nga anak a lalaki, ni Abel. Nagbalin ni Abel nga agpaspastor, ngem nagbalin a mannalon ni Cain.
3: Naglabas ti tiempo. Nangala ni Cain kadagiti apitna ket indatagna a kas daton ken ni Yahweh.
4: Innala ni Abel ti inauna nga anak ti maysa kadagiti karnerona. Pinartina sana indaton dagiti kasayaatan a paset. Naragsakan ni Yahweh ken ni Abel ken iti datonna
5: ngem linaksidna ni Cain ken ti datonna. Kasta unay ti pungtot ni Cain ket uray la nagrupanget.
6: Kinuna ni Yahweh ken ni Cain, Apay nga agpungtotka? Apay a kasta ti rupam?
7: No naimbag ti inaramidmo, umis-isemka koma. Ngem gapu ta nagaramidka iti dakes, mayarig ti basol iti demonio nga agur-uray a mangkemmeg kenka. Kayatnaka nga iturayan ngem masapul a parmekem.
8: Kinuna ni Cain ken ni kabsatna nga Abel, Intan agpassiar idiay away! Idi addada iti away, dinuklos ni Cain ti kabsatna ket pinatayna.
9: Sinaludsod ni Yahweh ken ni Cain, Sadino ti ayan ni Abel a kabsatmo?
: Diak ammo, insungbatna. Apay, siak aya koma ti mangay-aywan iti kabsatko?
10: Ket kinuna ni Yahweh, Apay a kasta ti inaramidmo? Um-umkis kaniak ti dara ti kabsatmo manipud iti daga ket dumawdawat iti panagibales.
11: Mailunodka ket dimon mabalin a talonen daytoy a daga, ta inungapna ti ngiwatna a nangawat iti dara ni kabsatmo idi pinataymo.
12: No mulaam ti daga, awanto ti maapitmo. Awanto ti masnop a pagtaengam ket agalla-allakanto iti daga.
13: Ket kinuna ni Cain ken ni Yahweh, Nadagsen unay kaniak daytoy a pannusa.
14: Ita ta pinagtalawnakon iti daytoy a daga tapno adayoak iti imatangmo, agkalkallautang ken agalla-allaakto. Papatayennakto ti siasinoman a makakita kaniak.
15: Ngem insungbat ni Yahweh, Saan a mapasamak dayta. No addanto mangpatay kenka, maibalesto kenkuana iti mamimpito. Iti kasta, nangikabil ni Yahweh iti marka ken ni Cain tapno mapakdaaran ti siasinoman a saan a rumbeng a papatayenna.
16: Pimmanaw ngarud ni Cain iti imatang ni Yahweh ket napan nagnaed iti daya ti Eden, iti lugar a maaw-awagan iti Nod.
17: Naaddaan ni Cain ken ti asawana iti anak a lalaki a pinanagananda iti Enoc. Nangbangon ni Cain iti siudad sana impanagan iti anakna.
18: Adda anak ni Enoc a napanaganan iti Irad. Isu ti ama ni Mehujael nga ama ni Metusael nga ama ni Lamec.
19: Dua ti assawa ni Lamec, da Ada ken Zilla.
20: Impasngay ni Ada ni Jabal. Ni Jabal ti kapuonan dagiti agpaspastor ket agnaedda kadagiti tolda.
21: Kabsatna ni Jubal a kapuonan ti amin nga tumutokar iti arpa ken flauta.
22: Inyanak ni Zilla ni Tubal Cain a nagaramid kadagiti amin a kita ti alikamen a bronse ken landok. Ni Naama ti babai a kabsat ni Tubal Cain.
23: Kinuna ni Lamec kadagiti assawana,
: Ada ken Zilla, denggendak.
: Adda lalaki nga agtutubo a pinatayko.
: Kinabilnak isut' gapuna nga inuloyak.
24: No pito a biag ti maipatli a kas sukat ti biag ni Cain,
: pitopulo ket pito a biag ti maipatli no patayendak.
25: Naaddaan ni Adan ken ti asawana iti sabali nga anak a lalaki. Kinuna ti asawana, Pinaraburannak ti Dios iti anak a sukat ni Abel a pinatay ni Cain. Ngarud, pinanagananna iti Set.
26: Naaddaan ni Set iti anak a lalaki a pinanagananna iti Enos. Iti dayta a tiempo, rinugian dagiti tattao nga aramaten ti nagan ni Yahweh iti panagdaydayawda.