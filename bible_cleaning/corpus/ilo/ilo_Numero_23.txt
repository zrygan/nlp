1: Kinunana ken ni Balak, Ibangonannak ditoy iti pito nga altar saka mangyeg iti pito a toro a baka ken pito a kalakian a karnero.
2: Nagtungpal ni Balak, ket kaduana ni Balaam a nangidaton iti toro a baka ken kalakian a karnero iti tunggal altar.
3: Kinuna ni Balaam ken ni Balak, Agbatika ditoy abay ti datonmo a mapuoran, ta innak kitaen no umaynak kasao ti Apo . Ibagakto kenka ti aniaman a maipaltiing kaniak. Napan ni Balaam iti kalbo a turod
4: ket nagparang ti Dios kenkuana. Kinuna ni Balaam kenkuana, Nangbangonak iti pito nga altar ket nangidatonak iti baka ken karnero iti tunggal altar.
5: Kinuna ni Yahweh, Agsublika ken ni Balak ket ibagam kenkuana ti saok.
6: Nagsubli ngarud ni Balaam iti ayan ni Balak. Nadanonna ni Balak ken dagiti amin a pangulo ti Moab; agtatakderda pay laeng iti ayan ti datonna a mapuoran.
7: Inyebkas ni Balaam daytoy a padto
: Pinaalanak ni Balak nga ari ti Moab
: idiay Syria, iti kabambantayan ti daya.
: Inawisnak a mangilunod kadagiti Israelita.
8: Apay nga ilunodko ti di inlunod ti Dios?
: Kasano nga isaok ti dakes a pagbanaganda
: idinto a saan nga inyebkas ti Apo ti kasta?
9: Manipud nangato a kabatoan, makitak ida,
: manipud katurturodan, maimatangak ida
: maysa a nasion nga agbiag nga agmaymaysa,
: naiduma a pagilian, naisalsalumina.
10: Kasla tapok ti kaadu dagiti kaputotan ti Israel
: di mabilang ti umariwekwek a kaaduda.
: Ti ipapatayko kas koma ti ipapatay dagiti tattao ti Dios;
: pumusayak koma a natalna a kas kadagiti nalinteg.
11: Kinuna ni Balak ken ni Balaam, Ania daytoy nga inaramidmo kaniak? Inyegka ditoy tapno ilunodmo dagiti kabusorko, ngem binendisionam ketdi ida.
12: Insungbatna, Ti laeng ibaga kaniak ti Apo ti mabalinko nga ibaga.
13: Kinuna ni Balak ken ni Balaam, Inta iti sabali a lugar a pakatannawagam kadagiti dadduma nga Israelita. Sadiay, ilunodmo ida.
14: Napanda iti tapaw ti Bantay Pisga. Iti talon ti Zofim, nangbangon manen ni Balak iti pito nga altar ket nangidatag iti toro a baka ken kalakian a karnero iti tunggal altar.
15: Kinuna ni Balaam ken ni Balak, Agbatika ditoy iti abay ti datonmo a mapuoran ta innak makiuman iti Dios sadiay.
16: Nakiuman ni Yahweh ken ni Balaam. Imbaga ni Yahweh ti sawenna sana pinagsubli tapno ibagana ken ni Balak ti saona.
17: Nagsubli iti ayan ni Balak a sitatakder pay laeng iti abay ti datonna a mapuoran a kaduana dagiti papangulo ti Moab. Sinaludsod ni Balak no ania ti imbaga ni Yahweh.
18: Kastoy ti padto nga inyebkas ni Balaam
: Balak nga anak ni Sefor, dumngegka;
: denggem ti innak ibaga kenka.
19: Saan a tao ti Dios tapno agulbod;
: saan nga agbalbaliw ti panunotna.
: Aramidenna ti aniaman nga ikarina.
20: Naibilin a mangbendisionak;
: no mangbendision ti Dios, diak mabaliwan.
21: Iti Israel awan makitak a didigra,
: awan kinadaksanggasat iti masakbayanna.
: Adda kadakuada ti Apo a Diosda
: ket ipakaammoda nga isu ti arida.
22: Inruar ida ti Dios idiay Egipto;
: makiranget gapu kadakuada a kasla atap a baka.
23: Awan buyon wenno padles
: a maaramat a maibusor iti Israel.
: Ita, kuna dagiti tattao maipapan iti Israel
: Kitaenyo ti inaramid ti Dios!
24: Kasla nabileg a leon ti Israel.
: Di agtalna no dina mapisangpisang ti kabusorna,
: di agsardeng no dina mainum ti darana.
25: Kinuna ni Balak ken ni Balaam, No dimo kayat nga ilunod dagiti Israelita, dimo koma ngarud bendisionan ida!
26: Insungbat ni Balaam, Diak aya imbaga kenka a masapul nga aramidek amin a sawen ti Apo ?
27: Kinuna ni Balak, Sumurotka ket ipanka iti sabali a lugar. Nalabit a palubosannaka ti Dios a mangilunod kadakuada manipud sadiay.
28: Iti kasta, impanna ni Balaam iti Bantay Peor a pakatannawagan ti let-ang.
29: Kinuna ni Balaam kenkuana, Ibangonannak iti pito nga altar ditoy ket yegannak iti pito a toro a baka ken pito a kalakian a karnero.
30: Inaramid ni Balak ti naibaga kenkuana ket nangidaton iti baka ken karnero iti tunggal altar.