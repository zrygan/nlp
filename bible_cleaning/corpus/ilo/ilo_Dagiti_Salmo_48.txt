1: Naindaklan ti Apo ,
: ket maikari a maidaydayaw
: iti siudad ti Diostayo, iti nasantoan a bantayna.
2: Nangato ken napintas
: ti Bantay Sion a pagtaengan ti Dios;
: ti siudad ti naindaklan nga
: Ari mangyeg iti rag-o iti sangalubongan.
3: Impakita ti Dios nga adda talged iti kaaddana
: iti uneg dagiti sarikedked ti siudad.
4: Nagmaymaysa dagiti ari a rimmaut iti Bantay Sion.
5: Ngem idi makitada ti siudad, nasdaawda,
: nagbutengda ket nagtatarayda.
6: Sadiay nagpigergerda iti buteng ken danag,
: a kas iti babai nga agpaspasikal,
7: ken kas kadagiti dadakkel a barko
: a mayallo-allon iti nadawel a bagio.
8: Nadamagmi dagiti aramid ti Dios,
: ket ita, nakitamin ida
: iti siudad ti Diostayo, ti Apo a Mannakabalin-amin;
: salaknibanna nga agnanayon ti siudad.
9: Iti uneg ti Templom, O Dios,
: ut-utobenmi ti di agbalbaliw nga ayatmo.
10: Idaydayawdaka dagiti tattao iti amin a lugar;
: agdindinamag ti naganmo iti entero a daga.
: Nalinteg ti panangituraymo;
11: agrag-o koma dagiti tattao ti Sion!
: Nalinteg ti pangngeddengmo;
: agrag-o koma dagiti siudad ti Juda!
12: Likmutenyo ti Bantay Sion, tattao ti Dios,
: ket bilangenyo dagiti torrena.
13: Kitaenyo dagiti bakudna
: ket sukimatenyo dagiti sarikedkedna
: tapno maibagayo iti sumaruno a kaputotan
14: a daytoy a Dios, isu ti Diostayo iti agnanayon nga awan inggana;
: idalannatay iti amin a tiempo.