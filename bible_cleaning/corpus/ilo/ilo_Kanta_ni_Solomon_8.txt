1: Apay a dika nagbalin a kabsatko?
: Pinasusonaka koma ti inak, inaywanannaka,
: tapno awan agdildillaw no agkanka,
: no masabatka iti kalsada.
2: Yawidka koma iti balay ti inak
: ket isuronak nga agayat.
: Ikkanka koma iti nalaokan nga arak,
: ti arak a nagtaud iti granada a mulak.
3: Agpungpunganak iti kannigid a takkiagmo,
: ket lalailoennak ti kannawanmo.
4: Ikariyo kaniak, babbai iti Jerusalem,
: a diyo singsingaen ti ayatmi.
5: Siasino daytoy sumungad nga aggapu iti let-ang
: nga agkibkibinda iti ay-ayatenna?
: Riniingka iti sirok ti mansanas,
: iti lugar a nakaipasngayam.
6: Siak laeng ti ayatem,
: siak laeng ti arakupem.
: Nabileg ti ayat a kas iti patay;
: naranggas ti imon a kas iti tanem.
: Rumasuk a kas sumgiab nga apuy,
: ket gumil-ayab a kas iti nadawel nga uram.
7: Saan a masebseban ti adu a danum,
: ket awan ti layus a makaiddep.
: Ngem no adda agpanggep a gumatang iti ayat,
: pannakaumsinto laeng ti inna maragpat.
8: Adda kabsatmi nga ubing a babai,
: babassit pay la dagiti susona.
: Anianto ti ipaaymi iti kabsatmi
: inton adda barito nga agarem kenkuana?
9: No maysa a bakud ti kabsatmi,
: ibangonanmi iti pirak a torre a salaknibna.
: No maysa a ruangan,
: pakalupkopanmi iti sedro.
10: Maysaak a bakud
: ket dagiti susok ti torrena.
: Ammo unay ti kaayan-ayatko
: a natalged ti salaknibko
: ket awan pakaan-anoak.
11: Adda kaubasan ni Solomon
: iti lugar a managan Baal Hamon.
: Adda dagiti mannalon a nangipaabanganna;
: tunggal maysa sangaribu a bagi ti pirak ti ibayadna.
12: Adda met bukodko a kaubasan.
: Solomon, kukuam ti rinibu a pirakmo,
: ket maibingayan dagiti mannalon iti sagdudua a gasutda.
13: Denggek man ti timekmo manipud iti hardin, ayatko,
: Dagiti kakaduak aggagarda a makangngeg kenka.
14: Biagko, darasem ti umay kaniak.
: Agtarayka a kas iti ugsa,
: iti kabambantayan a napno iti nabanglo a mulmula.