1: Manipud Elim, nagrubbuat ti entero a bunggoy dagiti Israelita. Iti maika-15 nga aldaw iti maikadua a bulan kalpasan ti ipapanawda idiay Egipto, dimtengda iti let-ang ti Sin nga adda iti nagbaetan ti Elim ken Sinai.
2: Nagreklamoda iti maibusor kada Moises ken Aaron idiay let-ang.
3: Pinataynakami la koman ti Apo idi idiay Egipto, kinunada. Sadiay, agum-umakam idi a mangan iti karne ken dadduma pay a taraon. Ngem inyegdakami ditoy let-ang tapno patayendakam iti bisin.
4: Kinuna ni Yahweh ken ni Moises, Pagtudoekto iti taraon nga agpaay kadakayo amin. Masapul a rummuar dagiti tattao nga agurnong iti umdas a kanenda iti tunggal aldaw. Kastoy ti panangsuotko kadakuada no tungpalenda met laeng dagiti bilinko.
5: Iti maikanem nga aldaw, masapul a doblienda ti masansan nga urnongenda iti inaldaw ket isaganada.
6: Iti kasta, kinuna da Moises ken Aaron kadagiti Israelita, Ita a rabii, maammoanyo a ti Apo ti nangiruar kadakayo idiay Egipto.
7: Inton agsapa no bigat, makitayonto ti dayag ti Apo . Nangngegna ti panagsaoyo iti maibusor kenkuana. Wen, isu ti nagsaoanyo iti dakes ta ipatpatungpalmi laeng dagiti bilinna.
8: Innayon pay ni Moises, Iti rabii, mangted ti Apo iti karne a sidayo. Iti bigat, ikkannakayo iti tinapay ingganat' mapnekkayo agsipud ta nangngegna ti nakaro a panagsaoyo iti maibusor kenkuana. No agreklamokayo kadakami, awan sabali a pagreklamoanyo no di ti Apo .
9: Kinuna ni Moises ken ni Aaron, Ibagam kadagiti amin a tattao a dumatagda iti Apo ta nangngegna dagiti reklamoda.
10: Idi madama a kasasao ni Aaron dagiti tattao, timmaliawda iti let-ang ket pagammoan nagparang ti dayag ni Yahweh iti ulep.
11: Kinuna ni Yahweh ken ni Moises,
12: Nangngegko ti reklamo dagiti Israelita. Ibagam kadakuada, nga iti sumipnget, addanto karne a sidada, ket iti agsapa, agum-umadanto a mangan iti tinapay. Iti kasta, maammoandanto a siak ni Yahweh a Diosda.
13: Iti rabii, dimteng ti adu a pogo ket pinunnoda ti kampo. Iti agsapa, naaplagan iti linnaaw ti aglawlaw iti kampo.
14: Idi awanen ti linnaaw, adda dagiti naingpis a banag a kasla nagbalay a danum iti rabaw ti daga.
15: Idi makita dagiti Israelita, dida ammo no ania dagitoy ket nagsisinnaludsodda, Ania dagitoy?
: Daytoy ti taraonyo nga inted ti Apo , kinuna ni Moises kadakuada.
16: Imbilin ti Apo nga agurnong ti tunggal maysa iti umdas a kanenna. Maysa a kasukat ti agpaay iti tunggal kameng ti familiana.
17: Inaramid daytoy dagiti Israelita. Adda dagiti nagala iti adu. Adda met dagiti bassit ti innalana.
18: Idi sukatenda, saan a nagsobra dagiti nagurnong iti adu ket saan met a nagkurang dagiti bassit ti innalana. Nagurnong ti tunggal maysa iti apag-isu a masapulna.
19: Kinuna ni Moises kadakuada, Awan ti agidulin iti tinapay nga agpaay iti sumuno nga aldaw.
20: Ngem adda dagiti saan a nangipangag ken ni Moises. Nagibatida iti para bigat ngem inigges ken nabangles ket nakaunget ni Moises kadakuada.
21: Tunggal agsapa, agala dagiti tattao iti umdas a kasapulan ti tunggal maysa. Ngem no pumudot ti init, marunaw dagiti saan a naala.
22: Iti maikanem nga aldaw, agurnongda iti mamindua ti kaadu ti makandua a kasukat ti tunggal tao. Napan amin a pangulo dagiti umili ken ni Moises ket impadamagda daytoy kenkuana.
23: Kinuna ni Moises kadakuada, Kuna ti Apo a nasantoan nga aldaw a panaginana inton bigat. Naidaton daytoy kenkuana. Imbilinna a lutoenyo ti kayatyo a lutoenyorno wenno ipaburekyo. Idulinyo ti teddayo para iti sumuno a bigat.
24: Inaramidda ti imbilin ni Moises. Saan a nabangles wenno inigges dagiti natda nga indulinda.
25: Iti sumuno nga aldaw, kinuna ni Moises, Kanenyo daytoy ita nga aldaw agsipud ta daytoy ti Aldaw a Panaginana a maipaay iti Apo . Awan ti masarakanyo a makan iti ruar ti kampo.
26: Iti las-ud ti innem nga aldaw, agurnongkayo iti makan ngem iti maikapito, awanto ti maalayo.
27: Iti maikapito nga aldaw, adda latta dagiti mapan nagala iti makan ngem awan nasarakanda.
28: Kinuna ngarud ni Yahweh ken ni Moises, Inton-ano ti panagsardengyo a mangsukir kadagiti bilinko?
29: Laglagipenyo a siak ni Yahweh, inikkankayo iti Aldaw a Panaginana. Isut' gapuna nga iti maikanem nga aldaw, ikkankayo iti kanenyo nga umanay iti dua nga aldaw. Agyan ti tunggal maysa iti balayna iti maikapito nga aldaw. Awan ti rummuar.
30: Iti kasta, naginana dagiti tattao iti maikapito nga aldaw.
31: Mana ti impanagan dagiti Israelita iti dayta a taraon. Mayarig iti bassit a bukel a puraw ket kasla kankanen nga adda dirona.
32: Kinuna ni Moises, Imbilin ti Apo a mangidulintayo iti mana tapno makitanto dagiti kaputotantayo no ania ti taraon nga impakanna kadatayo iti let-ang kalpasan nga inruarnatayo idiay Egipto.
33: Kinuna ni Moises ken ni Aaron, Mangalaka iti putik. Kargaam iti maysa a kasukat iti mana samo ikabil iti sango ti Apo ket maidulin tapno makitanto dagiti kaputotanyo.
34: Kas imbilin ni Yahweh ken ni Moises, inkabil ni Aaron ti putik iti sangoanan ti Lakasa ti Tulag tapno maidulin.
35: Uppat a pulo a tawen a mana ti kinkinnan dagiti Israelita agingga a dimtengda iti daga ti Canaan ket nagnaedda sadiay.
36: Omer ti pagsukatanda idi nga apagkasangapulo iti efa a dandani dua a litro ti kaibatoganna.