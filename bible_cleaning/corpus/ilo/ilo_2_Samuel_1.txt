1: Kalpasan ti ipapatay ni Saul, idi naparmeken ni David dagiti Amalekita, nagsubli idiay Siklag, ket dua nga aldawna a nagyan sadiay.
2: Iti sumaruno nga aldaw, adda simmangpet nga agtutubo a lalaki a naggapu iti kampo ni Saul. Tapno maipakita ti panagladingitna, pinigispigisna ti pagan-anayna ken winarakiwakanna ti ulona iti tapok. Dimmatag ken ni David, ket nagparintumeng a siraraem.
3: Dinamag ni David no sadino ti naggapuanna.
: Naglibasak iti kampo dagiti Israelita, insungbat ti agtutubo.
4: Ania ti napasamak? sinaludsod ni David. Ibagam kaniak.
: Nagtataray ti armadami manipud iti paggugubatan, insungbat ti agtutubo, ket adu ti natay a tattaomi. Natay met ni Saul ken ni anakna a Jonatan.
5: Kasano nga ammom a natay da Saul ken Jonatan? sinaludsod ni David.
6: Nairana nga addaak idiay Bantay Gilboa ket nakitak ni Saul nga agsadsadag iti gayangna, kinuna ti agtutubo. Umas-asideg kenkuana dagiti lugan a pakigubat dagiti kabusor ken dagiti nagkabalio.
7: Idi tumalliaw, nakitanak ket inayabannak. Sinaludsodko no ania ti maitulongko kenkuana.
8: Sinaludsodna no siasinoak ket imbagak a maysaak nga Amalekita.
9: Imbagana nga asitgak tapno patayek. Kinunana nga agbiag pay laeng, ngem saannan a maitured ti nakaro a panagsagabana.
10: Inasitgak ngarud ket pinatayko agsipud ta ammok unay a matay met laeng apaman a matuang. Kalpasanna, innalak ti korona iti ulona ken ti pulseras iti takkiagna ket inyegko ida kenka, apo.
11: Gapu iti ladingitna, rinay-ab ni David ti pagan-anayna. Ket kasta met ti inaramid dagiti amin a tattaona.
12: Nagdung-aw, nagsangit ken nagayunarda agingga iti rabii gapu kada Saul ken Jonatan ken gapu kadagiti Israelita a tattao ni Yahweh, ta adu unay kadakuada ti napasag iti paggugubatan.
13: Sinaludsod ni David no taga-ano ti agtutubo a nangyeg iti damag.
: Maysaak nga Amalekita, ngem agnaedak iti pagilianyo, insungbatna.
14: Apay a dika nagbuteng a nangpatay iti ari a pinili ti Apo ? kinuna ni David.
15: Inayaban ni David ti maysa kadagiti taona ket imbilinna, Papatayem! Dinuyok ti lalaki ti Amalekita ket natay ti agtutubo.
16: Kinuna ni David, Sika met la ti nangukom iti bagim iti panangipudnom iti panangpataymo iti ari a pinili ti Apo .
17: Kinanta ni David daytoy a dung-aw a maipaay ken ni Saul ken ni Jonatan nga anakna,
18: ket imbilinna a maisuro daytoy kadagiti taga-Juda. Nailanad daytoy iti Libro ni Jasar .
19: Kadagiti turod ti Israel, naidasay dagiti pangulomi;
: napasag dagiti katuredan a soldadomi.
20: Diyo iwaragawag daytoy idiay Gat
: wenno ipakaammo kadagiti kalsada ti Askelon.
: Diyo pagragsaken dagiti babbai a Filisteo,
: isuda nga annak dagiti pagano.
21: Sapay koma ta awan linnaaw wenno tudo nga agtinnag kadagiti turturod ti Gilboa.
: Sapay koma a kanayon a natikag dagiti kataltalonanna.
: Ta naiwalang sadiay dagiti kalasag
: dagiti mannakigubatawanen silapda;
: aglatlati ti kalasag ni Saul.
22: Saan a nagsarday ti panagpapatay ti bai ni Jonatan;
: awan kinaasian ti kampilan ni Saul,
: pinatayna dagiti mannakabalin, ginudasna ti kabusor.
23: Makaay-ayo ken maipatpateg unay da Saul ken Jonatan.
: Iti panagbiag saanda a nagsina,
: iti ipapatay nagmaymaysada.
: Naparpartakda ngem dagiti agila,
: napigpigsada ngem dagiti leon.
24: Babbai iti Israel, dung-awanyo ni Saul.
: Kinawesannakay iti napipintas
: a lupot nga eskarlata,
: inarkosannakay iti alahas ken balitok.
25: Napasag dagiti maingel a soldado,
: napapatayda iti paggugubatan.
: Naidasay ni Jonatan iti katurturodan!
26: Dung-awanka, Jonatan a kabsatko;
: napategka la unay kaniak.
: Nakaskasdaaw ti panagayatmo kaniak,
: rimbawanna ti panagayat dagiti babbai.
27: Napasagen dagiti mannakigubat!
: Nabaybay-an dagiti igamda,
: awanen serserbi dagiti armasda.