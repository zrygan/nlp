1: Kuna ti Apo , Iti dayta a tiempo, isublikto ti Juda
: ken ti Jerusalem manipud pannakakayawda.
2: Ummongekto dagiti amin a pagilian,
: ket ipanko ida idiay Tanap ni Josafat.
: Sadiayto ti pangukomak kadakuada
: gapu iti amin nga inaramidda kadagiti tattaok.
: Inwarawarada dagiti Israelita kadagiti sabali a pagilian.
: Biningbingayda ti dagak nga Israel.
3: Nagbibinnunotda no siasino kadakuada
: ti mangala kadagiti balud.
: Nagilakoda kadagiti ubbing tapno adda pagbayadda
: iti balangkantis a babai ken iti arak.
4: Ania ti kayatyo nga aramiden kaniak, Tiro, Sidon, ken amin a Filistia? Kayatdak kadi a balsen gapu iti inaramidko? No kayatdak a balsen, dagdagusenkayto a balsen!
5: Innalayo dagiti pirak ken balitokko, ket impanyo dagiti napateg a gamengko kadagiti temployo.
6: Impanawyo dagiti tattao ti Juda ken Jerusalem iti pagilianda ket inlakoyo ida kadagiti Griego.
7: Ita, iruarko ida kadagiti disso a nangilakoanyo kadakuada. Aramidekto met kadakayo ti inaramidyo kadakuada.
8: Ipaluboskonto a mailako dagiti annakyo kadagiti taga-Juda a mangilakonto met kadakuada kadagiti taga-Saba nga adda iti adayo a pagilian. Ni Yahweh ti nagsao iti daytoy.
9: Ipakaammoyo daytoy kadagiti nasion
: Agsaganakayo a makigubat!
: Ayabanyo dagiti mannakigubat.
: Ummongenyo amin a soldado, ket inkayo!
10: Aramidenyo a kampilan dagiti aradoyo;
: aramidenyo a gayang dagiti paggapasyo.
: Uray ti nakapuy masapul a makiranget.
11: Darasenyo ti umay,
: dakay amin a kabangibang a nasion,
: ket agtitiponkayo iti tanap.
: O Apo , ibaonmo ti armadam a mangdarup kadakuada.
12: Masapul nga agsagana dagiti pagilian,
: ket mapanda idiay Tanap ni Josafat.
: Sadiay, siak, ni Yahweh, agtugawakto a mangukom
: kadagiti amin a kabangibang a nasion.
13: Dakesda la unay;
: Paraspasem ida a kas iti trigo
: iti tiempo ti panagani.
: Pespesem ida a kas iti ubas a maladdit
: iti napno a pagpespesan
: agingga nga aglippias ti arak.
14: Rinibribu dagiti adda iti Tanap ti Pangeddeng.
: Dumtengen sadiay ti aldaw ni Yahweh.
15: Agsipnget ti init ken ti bulan;
: saanen nga agraniag dagiti bituen.
16: Agpukkaw ni Yahweh manipud Bantay Sion;
: manipud Jerusalem, agallangogan ti timekna.
: Agkintayeg ti daga ken ti tangatang,
: ngem salaknibannanto dagiti tattaona.
17: Mabigbigmonto, Israel,
: a siak ni Yahweh a Diosmo.
: Agnaedak iti Sion
: a nasantoan a turodko.
: Agbalinto a nasantoan a siudad ti Jerusalem;
: saanton a parmeken dagiti ganggannaet.
18: Inton dumteng dayta nga aldaw,
: masaknapanto iti ubas dagiti kabambantayan;
: adunto ti baka kadagiti katurturodan;
: nabuslonto ti danum iti entero a Juda.
: Addanto waig nga aggapu iti Templo ni Yahweh,
: ket padanumannanto ti Tanap dagiti Acacia.
19: Agbalinto a let-ang ti Egipto;
: agbalinto met a langalang ti Edom.
: Ngamin, rinautda ti daga ti Juda,
: ket pinapatayda dagiti tattao nga awan basolna.
2021: Ibaleskonto dagiti napapatay;
: diakto pakawanen dagiti nakabasol.
: Agnanayonton nga adda agnaed
: idiay Juda ken idiay Jerusalem,
: ket siak, ni Yahweh, agtaengakto idiay Bantay Sion.