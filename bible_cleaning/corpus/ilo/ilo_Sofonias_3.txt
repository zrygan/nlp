1: Saan a malisian ti Jerusalem ti pannakadusana, dayta dakes ken nasukir a siudad a mangidaddadanes kadagiti bukodna a tattao.
2: Saanna nga impangag ni Yahweh wenno inawat ti panangdisiplinana. Saan a nagtalek ken ni Yahweh wenno immawag iti tulongna.
3: Mayarig kadagiti mabisin a leon dagiti ofisialesna. Kasla mabisin a lobo dagiti ukomnaagumda unay ta alun-onenda ti matukmaanda ket awan uray tulang nga ipabigatda.
4: Iresponsable ken mangliliput dagiti profetana. Tulawan dagiti papadina ti banag a nasantoan ket ballikugenda ti linteg ti Dios para iti bukodda a pagimbagan.
5: Ngem adda pay laeng ni Yahweh iti siudad. Aramidenna ti naimbag ket pulos a di agaramid iti dakes. Binigat nga awan duadua a yegna ti hustisia kadagiti tattaona. Ngem awan babain dagiti managdakdakes sadiay. Kankanayon nga agaramidda iti dakes.
6: Kuna ni Yahweh, Pinukawko dagiti pagilian, dinadaelko dagiti siudadda ket binaybay-ak a rebba dagiti bakud ken sarikedkedda. Napanawan dagiti siudadda. Awanen matagtagitao kadagiti kalsadada ket awanen ti agnaed sadiay.
7: Impagarupko idi nga agbutengton kaniak dagiti tattaok ket awatenda ti panangdisiplinak kadakuada. Impagarupko a dida malipatan ti dusa nga inyegko a pangisuro kadakuada. Ngem iti saan a mabayag, ad-adda ketdi a dimmakesda.
8: Kuna ni Yahweh, Aguraykayo. Urayenyo ti aldaw a panagtakderko a kas ukom a mangidarum kadagiti nasion. Inkeddengko nga ummongen dagiti pagilian ken pagarian tapno ipariknak kadakuada ti napalalo a pungtotko. Madadaelto ti entero a daga iti gumilgil-ayab nga apuy ti pungtotko.
9: Aramidek a siakto laeng ti pagdaydayawan dagiti pagilian a saan ketdi a kadagiti sabali a didiosen ket agtulnogdanto amin kaniak.
10: Uray dagiti naiwaraswaras a tattaok nga adda idiay adayo nga Etiopia, umaydanto tapno agidatonda kaniak.
11: Iti dayta a tiempo, dakayo a tattaok, saanton a masapul nga agbainkayo iti panagsukiryo kaniak. Ikkatekto dagiti natangsit ken napasindayag ket saankayonton nga agsukir kaniak iti nasantoan a turodko iti Jerusalem.
12: Addanto ibatik a tattao sadiay, tattao a nanumo ken napakumbaba. Umaydanto agpatulong kaniak.
13: Dinton agaramid iti dakes dagiti makalasat a tattao ti Israel. Didanton mangallilaw wenno agulbod. Narang-ay ken natalgeddanto ket awanton ti kabutengda.
14: Agkanta ken agriawkayo iti rag-o, dakayo nga Israelita!
: Agragsakka iti amin a pusom, Jerusalem!
15: Impanawen ti Apo dagiti gumurgura kenka;
: inikkatna amin a kabusormo.
: Adda kenka ti Apo nga ari ti Israel;
: awan itan ti gapu ti pagbutngam.
16: Dumtengen ti tiempo nga ibagada iti Jerusalem,
: Dika agbuteng, siudad ti Jerusalem!
: Dimo ipalubos a malpay dagiti imam!
17: Adda ti Apo a Diosmo iti dennam;
: ti bilegna ti mangted kenka iti balligi.
: Agrag-onto ket sika ti pagragsakanna,
: Ikkannakanto iti baro a biag ta ay-ayatennaka.
: Agkantanto a siraragsak gapu kenka,
18: naragsak a kas kadagiti tao a makifiesta.
: Kuna ti Apo ,
: Ginibusakon ti pangta ti pannakadusam
: ket inikkatko ti pannakaibabainmo.
19: Umayen dayta nga aldaw!
: Dusaekto amin a mangilupitlupit kenka.
: Arayatekto dagiti amin a pilay
: ket yawidkonto dagiti naitalaw a tattao.
: Pagbalinekto a dayaw ti pannakaibabainda
: ket raemento ida ti entero a lubong.
20: Umayen dayta nga aldaw!
: Yawidkonto dagiti naiwarawara a tattaom,
: Pagbalinenka nga agdindinamag ken madaydayaw
: kadagiti amin a tattao ditoy daga.
: Makitamto ti pannakaisubli
: ti sigud a kinarang-aymo.
: Ti Apo ti nangibaga iti daytoy.