1: Ammomi nga inton marakrak daytoy kalapaw a pagnaedantayo, nga isu ti bagitayo ditoy daga, addanto balay nga ited ti Dios a pagnaedantayo idiay langit, balay nga isu a mismo ti nangaramid ken agpaut iti agnanayon.
2: Ita, agsennaaytayo ta dakkel ti tarigagaytayo a sumrek iti bukod a balay nga aggapu sadi langit.
3: Iti kasta a pannakakawestayo, saantayton a lamolamo.
4: Bayat ti panagtaengtayo iti daytoy naindagaan a kalapaw, agsennaaytayo gapu iti rigattayo; saan a gapu ta kayattayo nga iwaksi ti naindagaan a bagi, no di ket kayattayo ti makawesan iti nailangitan tapno ti matay a bagitayo makawesan iti biag.
5: Ti Dios ti nangisagana kadatayo iti daytoy a panagbalbaliw, ket intedna ti Espirituna a kas talged ti amin nga insaganana kadatayo.
6: Isut' gapuna a kanayon a natalgedkami. Ammomi a bayat ti panagtaengmi iti daytoy a bagi, adayokami iti Apo.
7: Ta maidalankami babaen iti pammati, saan a babaen iti banag a makita.
8: Natalgedkam unay ket adayo a kaykayatmi ti pumanaw iti balaymi tapno makipagnaedkami iti Apo.
9: Nupay kasta, uray agtaengkami iti biag ditoy wenno iti sabali a biag, ikagumaanmi ti pannakaay-ayona.
10: Ta masapul a dumatagtay amin iti pangukoman ni Cristo tapno awatentayo ti rumbeng nga agpaay kadatayo, segun ti inaramidtayo, naimbag man wenno dakes, bayat ti panagbiagtayo.
11: Ammomi ti kaipapanan ti panagbuteng iti Dios, isu nga ikagumaanmi a guyugoyen dagiti tattao. Naan-anay ti pannakaammo ti Dios kadakami. Namnamaek a kastoy met ti pannakaammoyo kaniak.
12: Saanmi a panggep ti mangidaydayaw manen iti bagimi kadakayo. Panggepmi ketdi ti mangted iti panggapuanyo a mangipannakkel kadakami tapno masungbatanyo dagiti agpasindayag gapu iti langa a saan ketdi a ti kababalin ti tao.
13: No agmauyongkami a kas kunada, gapu iti Dios daytoy; no manakemkami, gapu kadakayo.
14: Iturayannakami ti ayat ni Cristo, ta mabigbigmi a natay ti maysa a tao nga agpaay iti amin, kayatna a sawen, nairaman ti amin a tattao iti ipapatay ni Cristo.
15: Wen, natay gapu iti amin a tao tapno dagiti sibibiag dida agbiagen para iti bukodda a pagimbagan, no di ket para kenkuana a natay ken napagungar gapu kadakuada.
16: Ngarud, dimi bigbigenen ti siasinoman babaen iti pagrukodan ti tao. Uray no binigbigmi idi ni Cristo babaen iti daytoy a pagrukodan, dimi aramiden itan.
17: Maysa a baro a parsua ti siasinoman a mainaig ken ni Cristo. Naglabasen dagiti daan a banag ket dimtengen dagiti baro.
18: Inaramid amin ti Dios daytoy. Babaen ken Cristo, inkappianakami kenkuana met laeng. Intedna kadakami ti trabaho a mangikappia kadagiti tattao kenkuana.
19: Daytoy ti mensahemi: Nakikappia ti Dios iti amin a tattao babaen ken ni Cristo. Saan nga imbilang ti Dios dagiti basolda a maibusor kadakuada ket intalekna kadakami ti mensahe a mangibaga no kasano ti pannakikappiana kadakuada.
20: Ngarud, adtoykami a pannakangiwat ni Cristo. Kasla ti Dios a mismo ti agdawdawat kadakayo. Iti nagan ni Cristo, yunay-unaymi a makikappiakayo iti Dios!
21: Awan basol ni Cristo. Ngem gapu kadatayo, imbaklayna dagiti basoltayo tapno iti pannakikaysatayo kenkuana, mairanudtayo iti kinalinteg ti Dios.