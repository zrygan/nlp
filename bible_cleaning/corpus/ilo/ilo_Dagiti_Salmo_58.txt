1: Dakayo nga agtuturay,
: nalinteg met la ti pangngeddengyo?
: Nalinteg met la ti panangukomyo kadagiti tattao?
2: Saan! Ti la panagaramid
: iti dakes ken panagranggas ti pampanunotenyo!
: Pasig a kinaranggas ti kayatyo nga aramiden iti daga.
3: Manipud pay pannakaipasngayda,
: dagiti managdakdakes nayaw-awandan;
: manipud pay pannakayanakda, ulboddan.
4: Kasda la uleg a napno iti gita;
: apputenda ti lapayagda, kasla tuleng a kobra
5: a dina mangngeg ti timek ti mangkaykayaw iti uleg,
: wenno iti balbaliksen ti nalaing a salamangkero.
6: Pusiem dagiti ngipenda, O Dios;
: bag-utem dagiti saong dagitoy narungsot a leon.
7: Mapukawda koma a kas danum ti ages-es-es a karayan,
: malaylayda koma a kas ruruot a mapayatpayatan iti dalan.
8: Maipadada koma a kas kadagiti bisukol nga agbalin a pitak,
: wenno maladaga a natay, saanna man la nakita ti lawag.
9: Kasda la koma ruot a pagammoan la ta magapas;
: iti napalalo a pungtot ti Dios,
: maipalaisdanto uray addada pay a biag.
10: Inton madusa dagiti managbasol, agragsakto ti nalinteg;
: agdigosto dagiti sakana iti dara dagiti managdakdakes.
11: Kunanto dagiti tattao,
: Pudno a magunggonaan dagiti nalinteg;
: awan duadua nga adda Dios a mangukom iti lubong!