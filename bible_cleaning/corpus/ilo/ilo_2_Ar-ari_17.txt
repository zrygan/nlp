1: Iti maika-12 a tawen a panagturay ni Ahaz nga ari ti Juda, naisaad ni Oseas nga anak ni Ela a kas ari ti Israel ket nagturay idiay Samaria iti siam a tawen.
2: Nagbasol ken ni Yahweh ngem saanna a tinulad dagiti nadagsen a basol nga inar-aramid dagiti sinarunona nga ari iti Israel.
3: Ginubat ni Salmaneser nga emperador ti Asiria. Simmuko ni Oseas ket tinawen a nagbuis iti emperador.
4: Ngem iti maysa a tawen, nangibaon ni Oseas kadagiti mapan ken ni So nga ari ti Egipto tapno agpatulong kenkuana. Insardengna ti panagbayadna iti tinawen a buis. Idi maammoan ni Salmaneser daytoy, pinatiliwna ni Oseas ket pinaibaludna.
5: Kalpasanna, rinaut ni Salmaneser ti Israel ket linakubna ti Samaria. Iti maikatlo a tawen a pananglakubna iti siudad,
6: iti maikasiam a tawen a panagturay ni Oseas, sinakup ti emperador ti Asiria ti Samaria. Impanna a balud dagiti Israelita idiay Asiria. Pinagnaedna ti sumagmamano kadakuada iti siudad ti Hala, ti dadduma iti asideg ti karayan Habor iti daga ti Gozan ket ti dadduma kadagiti siudad ti Media.
7: Naparmek ti Samaria gapu ta nagbasol dagiti Israelita ken ni Yahweh a Diosda a nangispal kadakuada iti Faraon ken nangiruar kadakuada idiay Egipto. Nagdaydayawda kadagiti didiosen,
8: tinuladda ti ugali dagiti pinagtalaw ni Yahweh idi dumteng dagiti tattaona ken sinurotda dagiti kannawidan nga impaannurot dagiti ari ti Israel.
9: Nagaramidda kadagiti banag a saan a pagayatan ni Yahweh a Diosda. Nangbangonda kadagiti lugar a pagdaydayawan dagiti pagano iti amin nga ilida, manipud iti kabassitan a barrio agingga iti kadakkelan a siudad.
10: Nangisaadda kadagiti bato nga adigi ken kadagiti imahen ni diosa nga Asera kadagiti amin a turod ken iti sirok ti tunggal narukbos a kayo.
11: Tinuladda dagiti tattao a pinagtalaw ni Yahweh iti daga ket nagpuorda met iti insenso kadagiti altar dagiti pagano. Gapu kadagiti dakes nga aramidda, nagpungtot ni Yahweh kadakuada.
12: Nagdaydayawda kadagiti didiosen uray no iparit ni Yahweh.
13: Imbaon ni Yahweh dagiti babaonen ken profetana a mangballaag iti Israel ken Juda. Impakdaarda: Iwaksiyo dagiti dakes nga aramidyo ket tungpalenyo dagiti bilinko a nailanad iti linteg nga intedko kadagiti kapuonanyo, ti linteg nga intedko kadakayo babaen kadagiti profeta nga adipenko.
14: Ngem saanda a nangipangag. Nasukirda a kas kadagidi kapuonanda a di nagtalek ken ni Yahweh a Diosda.
15: Dida kinayat a tungpalen dagiti bilinna. Sinalungasingda ti katulaganna kadagidi kapuonanda ket dida inkankano dagiti ballaagna. Nagdaydayawda kadagiti awan serserbina a didiosen ket nagbalinda met nga awan serserbina. Tinuladda dagiti ugali dagiti kabangibang a nasion ket sinukirda ti bilin ni Yahweh a dida tultuladen ida.
16: Sinalungasingda ti amin a linteg ni Yahweh a Diosda. Nangsukogda iti dua a sinan-baka a nagdaydayawanda; nangaramidda pay iti imahen ni diosa nga Asera. Nagdaydayawda kadagiti bituen ken nagserbida ken ni didiosen a Baal.
17: Pinuoranda dagiti annakda a kas daton kadagiti didiosen. Nakiumanda kadagiti espiritu ken kadagiti mammadles. Inggaedda ti nagaramid kadagiti dakes a banag iti imatang ni Yahweh.
18: Nakapungtot ni Yahweh kadagiti Israelita ket pinagtalawna ida iti imatangna. Ti la pagarian ti Juda ti imbatina.
19: Ngem uray dagiti tattao ti Juda dida nagtungpal kadagiti linteg ni Yahweh a Diosda; tinuladda dagiti ugali a sinurot dagiti Israelita.
20: Linaksid ni Yahweh dagiti amin nga Israelita, dinusana ida ket inyawatna ida iti pannakabalin dagiti naranggas a kabusorda agingga a pinapanawna amin ida iti imatangna.
21: Kalpasan ti panangisina ni Yahweh ti Juda iti Israel, insaad dagiti Israelita ni Jeroboam nga anak ni Nebat a kas arida. Gapu ken ni Jeroboam, tinallikudan dagiti tattao ni Yahweh ket naisungsongda nga agaramid kadagiti nadagsen a basol.
22: Sinurotda ni Jeroboam ket intuloyda nga inaramid dagiti amin a basol nga inaramidna
23: agingga a pinagtalaw ni Yahweh ida iti imatangna a kas imballaagna kadakuada babaen kadagiti adipenna a profeta. Iti kasta, naipan dagiti Israelita a balud idiay Asiria nga ayanda pay laeng agpapan ita.
24: Nagala ti emperador ti Asiria kadagiti tattao kadagiti siudad ti Babilonia, Cut, Ivva, Hamat ken Sefarvaim ket pinagnaedna ida kadagiti siudad ti Samaria a sukat dagiti Israelita a napagtalaw a kas balud. Tinagikuada dagitoy a siudad ket nagnaedda sadiay.
25: Idi nabiitda pay sadiay, dida nagdaydayaw ken ni Yahweh isut' gapuna a nangibaon ni Yahweh kadagiti leon a nangpapatay iti sumagmamano kadakuada.
26: Naibaga iti emperador ti Asiria, Saan nga ammo dagiti tattao a pinagnaedmo kadagiti siudad ti Samaria ti linteg ti dios iti dayta a daga. Daytoy ti gapuna a nangibaon ti dios kadagiti leon a mangpapatay kadakuada.
27: Ket imbilin ti emperador: Isubliyo ti maysa kadagiti papadi nga innalatayo a kas balud; pagsublienyo nga agnaed sadiay ket isurona kadagiti tattao ti linteg ti dios iti dayta a daga.
28: Ngarud, napan nagnaed idiay Betel ti maysa a padi a naitalaw idiay Samaria; insurona dagiti tattao no kasano ti panagdaydayawda ken ni Yahweh.
29: Ngem intultuloy dagiti tattao iti Samaria ti nagaramid kadagiti bukodda a didiosen ket inkabilda ida kadagiti santuario a binangon dagiti Israelita. Nagaramid ti tunggal grupo iti bukodda a didiosen kadagiti siudad a pagnaedanda
30: nagaramid dagiti taga-Babilonia kadagiti imahen ni dios a Succot Benot; nagaramid dagiti tattao ti Cut kadagiti imahen ni dios a Nergal; nagaramid dagiti tattao ti Hamat kadagiti imahen ni dios nga Asima;
31: nagaramid dagiti tattao ti Ivva kadagiti imahen da dios a Nibhaz, ken Tartak; ket pinuoran dagiti taga-Sefarvaim dagiti annakda a kas daton kada Adramelek ken Anamelek a didiosenda.
32: Nagdaydayaw met dagitoy a tattao ken ni Yahweh ket nangpilida kadagiti kabunggoyanda iti amin a klase ti tao nga agserbi a kas papadi kadagiti pagdaydayawan ken agidatag kadagiti sakrifisio nga agpaay kadakuada kadagita a lugar.
33: Iti kasta, nagdaydayawda ken ni Yahweh nupay nagdaydayawda met kadagiti bukodda a dios, a kas iti ugali dagiti pagilian a naggapuanda.
34: Agpapan ita, sursurotenda pay laeng ti kadaanan nga ugalida. Saanda nga agdaydayaw ken ni Yahweh wenno tungtungpalen dagiti linteg ken bilin nga intedna kadagiti kaputotan ni Jacob a pinanagananna iti Israel.
35: Nakitulag idi kadakuada ni Yahweh ket imbilinna daytoy: Dikay agdaydayaw kadagiti didiosen; dikay agrukbab wenno agserbi wenno agidatag kadagiti sakrifisio kadakuada.
36: Agbutengkayo kaniak, siak, ni Yahweh a nangiruar kadakay idiay Egipto babaen iti naindaklan a bileg ken pannakabalin; masapul nga agrukbabkayo kaniak ken agidatagkayo kaniak kadagiti daton.
37: Tungpalenyo a kanayon dagiti linteg ken bilin nga insuratko nga agpaay kadakayo. Dikay agtulnog kadagiti sabali a didiosen
38: ket diyo liplipatan ti katulagantayo.
39: Agbutengkayo kaniak, siak, ni Yahweh a Diosyo, ket isalakankayto kadagiti kabusoryo.
40: Ngem saan a nangipangag dagita a tattao ket intuloyda a sinurot dagiti daan nga ugalida.
41: Ngarud, nagdaydayaw dagita a tattao ken ni Yahweh ngem nagdaydayawda met kadagiti imahen dagiti diosda. Agpapan ita, kasta pay laeng ti aramid dagiti kaputotanda.