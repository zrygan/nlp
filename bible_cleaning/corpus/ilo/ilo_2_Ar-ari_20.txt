1: Kadagita a tiempo, nagsakit ni Ari Hezekias ket nagistayan natay. Napan sinarungkaran ni profeta Isaias nga anak ni Amoz ket imbagana kenkuana, Kuna ti Apo a bilinemon dagiti mapanawam ta saanka a maimbaganen. Agsaganaka a matay.
2: Simmango ni Hezekias iti diding ket inkararagna
3: Laglagipem, O Apo , a nagserbiak kenka a sipupudno ken iti amin a pusok ket kanayon nga ikagumaak nga aramiden ti pagayatam. Nagsangit ni Hezekias iti nasaem.
4: Pimmanaw ni Isaias ngem dina pay nalasat ti akintengnga a paraangan ti palasio idi ibaga kenkuana ni Yahweh
5: nga agsubli iti ari a mangituray kadagiti tattao ni Yahweh, ket ibagana kenkuana, Siak, ni Yahweh a Dios ni David a kapuonam, nangngegko ti kararagmo ket nakitak dagiti luam. Paimbagenka ket tallo nga aldaw manipud ita, inka iti Templo.
6: Agpaut pay ti biagmo iti 15 a tawen. Isalakanka ken daytoy a siudad a Jerusalem iti pannakabalin ti emperador ti Asiria. Salaknibak daytoy a siudad gapu iti dayawko ken gapu iti inkarik iti daydi David nga adipenko.
7: Nagpaala ni Isaias iti namekmek nga igos a maitapal iti letteg ti ari tapno umimbag.
8: Sinaludsod ni Ari Hezekias, Ania ti pakakitaan a paimbagennak ti Apo ket makapanak iti Templo kalpasan ti tallo nga aldaw?
9: Insungbat ni Isaias, Ikkannaka ti Apo iti pagilasinan. Ania ti kaykayatmo, bumaba ti anniniwan iti agdan iti sangapulo a tukad wenno ngumato iti sangapulo a tukad?
10: Kinuna ni Hezekias, Nalaka a bumaba ti anniniwan iti sangapulo a tukad! Pagpangatoem iti sangapulo a tukad.
11: Nagkararag ni Isaias ken ni Yahweh ket ngimmato iti sangapulo a tukad ti anniniwan iti agdan nga inaramid ni Ari Ahaz.
12: Iti dayta a tiempo, nadamag ni Merodak Baladan nga ari ti Babilonia ken anak ni Baladan a nagsakit ni Ari Hezekias. Nangibaon ngarud kadagiti pannakabagina a sumarungkar kenkuana. Pinakuyoganna ida iti surat ken sagut.
13: Siaayat ni Hezekias a nangawat kadagiti naibaon. Impakitana kadakuada ti kinabaknangnati pirak ken balitokna, dagiti rekado ken bangbanglo ken amin nga armasna a pakigubat. Impakitana amin a linaon dagiti pagiduldulinanna. Awan met lugar iti pagarianna a dina impakita kadakuada.
14: Napan ni profeta Isaias ken ni Ari Hezekias ket sinaludsodna, Naggapuan dagitoy a lallaki ken ania ti imbagada kenka?
: Naggapuda iti adayo a pagilian, idiay Babilonia, insungbat ni Hezekias.
15: Ania ti nakitada iti palasio?
: Nakitada amin. Awan ti saanko nga impakita kadakuada nga adda kadagiti pagiduldulinan.
16: Ket imbaga ni Isaias iti ari, Kuna ti Apo a Mannakabalin-amin
17: nga addanto tiempo a maipan idiay Babilonia ti amin nga adda iti palasiom, amin nga indulin dagidi kapuonam agpapan ita. Awanto a pulos ti mabati.
18: Maitalawto met ti sumagmamano kadagiti annakmo; agbalindanto nga eunoko nga agserbi iti palasio ti ari ti Babilonia.
19: Impagarup ni Ari Hezekias a kaipapanan daytoy ti kaadda ti kappia ken talged bayat ti panagbiagna ket insungbatna, Nasayaat ti imbagam a mensahe ti Apo .
20: Nailanad iti Pakasaritaan dagiti Ari ti Juda ti dadduma a pasamak iti panagturay ni Ari Hezekias, dagiti aramid a mangipakita iti kinamaingelna ken ti pakasaritaan ti panangaramidna iti maysa a tangke ti danum ken ti panangkalina iti maysa nga usok a pagayusan iti danum a mapan iti siudad.
21: Natay ni Hezekias ket ni Manases nga anakna ti simmukat kenkuana nga ari.