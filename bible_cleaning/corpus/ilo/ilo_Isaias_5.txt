1: Dumngegkayo ta kantaek daytoy a kanta,
: kanta ti gayyemko ken ti kaubasanna
: Adda idi kaubasan ti gayyemko
: iti nakadamdam-eg a turod.
2: Kinalina ti daga ket inikkatna amin a batona;
: napili ken kasayaatan nga ubas dagiti immulana.
: Nangbangon iti torre a pagbantayanna,
: ket nagkali iti abut a pagpespesanna.
: Inurayna ti panagbunga dagiti mulana
: ngem naalsem amin dagiti ubas idi maluomda.
3: Ita, kuna ti gayyemko, Dakayo nga agnaed iti Jerusalem ken Juda, ania ti makunayo maipapan kaniak ken iti kaubasak?
4: Inaramidko amin a pagsayaatan ti kaubasak. Apay ngarud a nagbunga iti naalsem a saan a kas iti nasam-it a ninamnamak?
5: Kastoy ti aramidek iti kaubasak. Ikkatek dagiti mula a pannakaaladna. Rebbaek ti bakudna ket bay-ak nga araben ken payatpayaten dagiti atap nga animal.
6: Bay-ak nga agkaruotan. Diak arbasan dagiti ubas wenno kalian dagiti puonda. Bay-ak a kumotan dagiti sisiitan a mula ken kalkalunay. Diak ipalubos a matudoanda.
7: Ti Israel ti kaubasan ni Yahweh a Mannakabalin-amin;
: dagiti taga-Juda ti ubas nga immulana.
: Ninamnamana a naimbag ti aramidenda,
: ngem panagpapatay ketdi ti inaramidda.
: Ninamnamana a nalinteg ti aramidenda,
: ngem immawag iti hustisia dagiti indadanesda!
8: Asikayo pay, dakayo nga aggatgatang iti balbalay ken taltalon a nayon dagiti sigud a balbalay ken taltalonyo. Iti saan a mabayag, awanton ti pagyanan ti padayo a tao ket dakdakayton ti agnaed iti daga.
9: Nangngegko ti sao ti Apo a Mannakabalin-amin. Kinunana, Agrakayanto dagitoy dadakkel ken napipintas a balbalay ket awanto ti nagyanda.
10: Sangagalonto la nga arak ti maala iti uppat a hektaria a kaubasan. Sangasalupto laeng a trigo ti maapit iti sangapulo a salup a bukel a maimula.
11: Asikayo pay, dakayo a nasapa a bumangon ket rugianyon ti aginum iti arak agingga a marabrabiyankayo. Kasta unay ti pannakabartekyo.
12: Adda arpa, pandereta, flauta ken arak kadagiti fiestayo. Ngem diyo maawatan ti ar-aramiden ti Apo
13: ket maitalawkayto a kas balud. Matayto iti bisin dagiti panguloyo, ket matayto iti waw dagiti kaaduan.
14: Kayat ida nga alun-onen ti lubong dagiti natay, ket silulukat ti ngiwatna kadakuada. Alun-onenna dagiti natan-ok a tattao ti Jerusalem agraman dagiti naariwawa nga umili.
15: Maibabainto ti tunggal maysa ket maipababanto ti amin a napalangguad.
16: Ngem ipakita ni Yahweh a Mannakabalin-amin ti kinatan-okna babaen iti panangaramidna iti nalinteg. Iparangarangna ti kinasantona babaen iti panangukomna kadagiti tattaona.
17: Kadagiti rebba dagiti siudad, agarabto dagiti urbon a karnero ken addanto pagaraban dagiti urbon ti kalding.
18: Asikayo pay, dakayo a mangguyguyod iti kinadakes a kasla tali a naikawar kadakayo.
19: Kunayo, Aramiden koma a dagus ti Apo ti ibagana nga aramidenna tapno makitayo. Ibanag koman ti Nasantoan a Dios ti Israel dagiti panggepna. Kitaentayo no ania ti pampanunotenna.
20: Asikayo pay, dakayo a mangibilang a naimbag ti dakes ket ti dakes, naimbag! Ibilangyo a sipnget ti lawag ket ti lawag, sipnget. Ibilangyo a nasam-it ti napait ket ti napait, nasam-it.
21: Asikayo pay, dakayo a mangibilang a masirib ken nasikapkayo!
22: Asikayo pay, dakayo a nalatak iti panaginum iti arak! Natured ken bannuarkayo maipapan iti panagtempla iti arak!
23: Ngem pasuksokandakayo laeng, wayawayaanyon ti nakabasol ket lapdanyo ti awan basolna a mangtunton iti kalinteganna.
24: Ngarud, kas iti panagkaretket ti garami ken ti nagango a ruot no mapuoranda, malungsotto dagiti ramutyo ket malaylayto dagiti buselyo agingga a mayanginda gapu ta linaksidyo ti insuro kadatayo ti Apo a Mannakabalin-amin, ti Nasantoan a Dios ti Israel.
25: Kapungtot ti Apo dagiti tattaona ket inlayatna ti imana tapno dusaenna ida. Magunggonto dagiti bantay ket kaslanto rugit dagiti bangkay dagiti tattao nga agkaiwara kadagiti kalsada. Ngem uray no maaramid daytoy, dinto agbaaw ti pungtot ti Apo ket silalayatto latta ti imana a mangdusa.
26: Mangibayog ni Yahweh iti bandera a pangayab iti maysa a nasion nga adda iti adayo. Agsultip a mangayab kadagiti tattao iti ungto ti daga. Adtoyen nga umayda a sipapardas.
27: Awan mabannog kadakuada; awan ti maitibkol. Awan ti agdungsa wenno makaturog. Awan ti nalukay a barikes; awan mapugsat a kordon ti sandalias.
28: Natitirad dagiti panada ket nakasagana dagiti baida. Natangken a kas iti bato ti kuko ti saka dagiti kabalioda ket kasla alipugpog ti panagpuligos dagiti pilid ti luganda.
29: Agpukpukkaw dagiti mannakigubat. Kasda la leon nga agung-ungor a nakapatay iti animal ket itartarayda tapno awan ti mangagaw iti matukmaanda.
30: Inton dumteng dayta nga aldaw, ngerngerandanto ti Israel. Napigsanto ti ngerngerda a kas iti daranudor ti baybay. Kitaenyo daytoy a pagilian! Nakumotan iti sipnget ken panagsagaba! Inalun-on ti sipnget ti lawag.