1: Daytoy ti pakdaar maipapan iti Tiro.
: Umkiskay iti ladingit, dakayo nga aglaylayag iti taaw! Nadadaelen ti Tiro a pagaw-awidanyo. Narban dagiti balbalayna ken dagiti pantalanna. Inton agsubli dagiti barkoyo nga aggapu idiay Chipre, maammoanyo ti damag.
2: Aglimdokayo, dakayo nga agtagtagilako a taga-Sidon! Imbaonyo dagiti tattaoyo
3: nga aglayag iti baybay tapno aggatang ken aglakoda kadagiti trigo a naapit idiay Egipto ken tapno agkomersioda kadagiti amin a nasion.
4: Sika, siudad ti Sidon, naibabainkan. Laksidendaka ti baybay ken dagiti lansad ti taaw. Kunada, Awan ti annakko. Awan ti tinagibik nga annak a lallaki wenno babbai.
5: Uray dagiti Egipcio, maklaat ken agladingitdanto inton madamagda a nadadaelen ti Tiro.
6: Umkiskay iti ladingit, dakay a tattao ti Fenisia! Padasenyo ti agkamang idiay Tarsis!
7: Daytoy kadi ti naragsak a siudad ti Tiro a nabangon idi un-unana? Daytoy kadi ti siudad a nangibaon kadagiti tattao iti ballasiw ti taaw tapno agbangonda kadagiti ilida?
8: Siasino ti nangyeg kadagitoy iti Tiro, dayta natan-ok a siudad, a dagiti komersiantena isuda dagiti madaydayaw unay a tattao ditoy daga?
9: Inaramid daytoy ti Apo a Mannakabalin-amin tapno gibusanna ti kinapalangguadda gapu iti inaramidda ken tapno ibabainna dagiti natan-ok a tattaoda.
10: Inkay talonen ti daga, dakayo a tattao nga agnanaed iti sakup ti Tarsis! Awanen ti mangsalaknib kadakayo.
11: Inlayat ti Apo ti imana iti baybay, ket pinarmekna dagiti pagarian. Imbilinna a madadael dagiti kangrunaan a lugar a paglakoan idiay Fenisia.
12: Siudad ti Sidon, nagpatinggan ti ragragsakmo. Maparparigat dagiti tattaom, ket uray no agkamangda idiay Chipre saandanto a natalged sadiay.
13: Dagiti taga-Babilonia, saan a dagiti taga-Asiria, ti nangipalubos kadagiti atap nga animal a mangdadael iti Tiro. Dagiti taga-Babilonia ti nangbangon kadagiti torre a pagwanawanan. Rinebbada dagiti sarikedked ti Tiro, ket binaybay-anda ti siudad a nadadael.
14: Umkiskayo iti ladingit, dakayo nga aglaylayag iti taaw! Nadadaelen ti siudad a nagtaltalkanyo.
15: Dumtengto ti tiempo nga awanto ti makalagip iti Tiro iti las-ud ti pitopulo a tawen, ti kapaut ti panagbiag ti maysa nga ari. Inton aggibus dagita a tawen, mayarigto ti Tiro iti balangkantis a babai iti kanta
16: Alaem ti arpam, ket sursorem ti ili,
: sika a nalipatan a balangkantis a babai!
: Agtokarka ken kantaem manen dagiti kantam
: tapno umay manen kenka dagiti lallaki.
17: Inton malpas ti 70 a tawen, talliawento manen ti Apo ti siudad ti Tiro. Agsublinto ti Tiro ti sigud a panggedanna ket agserbinto a patangdanan kadagiti amin a pagarian ditoy lubong.
18: Maidatonto iti Apo ti kuarta a matgedanna iti negosiona. Dinanto urnongen wenno idulin ti kuartana ngem maigatangto iti taraon ken kawes dagiti agdaydayaw iti Apo .