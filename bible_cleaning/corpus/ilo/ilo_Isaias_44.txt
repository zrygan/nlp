1: Kuna ti Apo
: Denggennak, Israel, sika nga adipenko;
: dakayo a pinilik a tattao,
: dakayo a kaputotan ni Jacob.
2: Siak ni Yahweh a namarsua kenka;
: manipud nangrugi ti biagmo tinultulonganka.
: Dika agbuteng; sika ti adipenko,
: dakayo dagiti pinilik a tattao nga ipatpategko.
3: Ibuyatkonto ti danum iti namaga a daga;
: pataudekto dagiti karayan iti let-ang.
: Ibukbukkonto ti Espirituk kadagiti annakmo;
: bendisionakto dagiti kaputotam.
4: Lumangtodanto a kas iti ruot
: a nasayaat ti padanumna,
: kas lidlidda iti igid dagiti waig.
5: Kunanto ti tunggal maysa, Kukuanak ti Apo .
: Umaydanto tumipon kadagiti Israelita.
: Imarkadanto ti nagan ti Apo iti imada,
: ket ibilangto ti tunggal tao ti bagina
: a maysa kadagiti tattao ti Dios.
6: Kastoy ti kuna ti Apo a Mannakabalin-amin,
: ni Yahweh a mangituray ken mangsalaknib iti Israel
: Siak ti umuna ken siak ti maudi;
: awan sabali a Dios no di la siak.
7: Adda kadi makaaramid iti inaramidko?
: Adda kadi makailawlawag iti amin a mapasamak
: iti masakbayan manipud idi mangrugi
: agingga nga aggibus ti tiempo?
8: Dikay agbuteng, dakay a tattaok!
: Ammoyo a manipud idi un-unana agingga ita,
: impakpakaunak dagiti amin a mapasamak,
: ket dakayo ti mangsaksi kaniak!
: Adda kadi sabali pay a Dios?
: Adda kadi mannakabalin a Dios a diak pay nadamdamag?
9: Awan ti serserbi dagiti amin nga agar-aramid kadagiti imahen. Awan mamaay dagiti didiosen nga ipatpategda unay. Bulsek ken ignorante dagita nga agdaydayaw kadagitoy a didiosen. Maibabaindanto.
10: Bambannog laeng ti agaramid iti ladawan a pagdaydayawan a kas maysa a dios!
11: Malalaisto ti amin nga agdaydayaw iti ladawan. Tao laeng a kas kadatayo dagiti agar-aramid kadagiti ladawan. Umayda koma ket mausigdaagbutengdanto ket maibabainda.
12: Mangala ti platero iti metal ket sukogenna iti apuy. Alaen ti napigsa nga imana ti martilio ket pitpitenna ti metal agingga a masukog. Mabisinan, mawaw ken mabannog ti platero.
13: Rukoden ti karpintero ti kayo. Mangala iti tisa ket agaramid iti ladawan ti imahen. Alaenna dagiti rimmientana sana kitikitan agingga a masukog ti imahen. Aramidenna ti imahen ti maysa a tao, nataer a lalaki a maikabil iti templo.
14: Mabalin a mangpukan iti sedro nga usarenna wenno mangpili iti kayo a lugo wenno parwa iti kabakiran. Wenno agmula iti kayo a laurel ket agpannuray iti tudo a mangpadakkel iti kayo.
15: Usaren ti tao ti dadduma a paset ti kayo a pagtungona. Aramidenna ti dadduma a kas imahen. Ti dadduma pasgedanna a paginudoanna ken panglutoanna iti tinapay. Ket ti dadduma aramidenna nga imahen a pagdaydayawanna a kas didiosenna.
16: Puoranna ti dadduma. Pagtunoanna iti karne a sidana ket mabsog. Aginudo ket kunana, Nagsayaat ket ti baranan. Nagpintasen nga apuy!
17: Ti nabati iti kayo, aramidenna nga imahen. Agdumog ket pagdaydayawanna. Pagkararaganna ket kunana, Sika ti dioskoisalakannak!
18: Nakuneng unay dagiti kakasta a tattao. Dida ammo ti ar-aramidenda. Dida kayat a kitaen ken panunoten ti kinapudno.
19: Awan nakem ti agar-aramid iti imahen. No adda panunotna, mabalinna a kuna, Pinuorak ti dadduma a paset ti kayo, ket naglutoak iti tinapay iti beggangna. Nagtunoak iti karne a sindak. Ti dadduma inaramidko nga imahen nga isu ita ti pagdaydayawak, idinto ta sangkaputed laeng a kayo.
20: Awan duma daytoy iti pannangan iti dapu. Inyaw-awan ti minamaag a panunotna, ket pulos a saanen a matulongan. Dina ammo a saan a pudno a dios ti imahen nga ig-iggamanna.
21: Kuna ti Apo ,
: Laglagipem dagitoy, sika, Israel;
: laglagipem a sika ti adipenko.
: Pinarsuaka tapno agserbika kaniak,
: ket dikanto liplipatan.
22: Pinunasko dagiti basbasolmo,
: kasla ulep a pinukawko.
: Agsublika ngarud kaniak
: ta siak ti mangisalakan kenka.
23: Agpukkawkayo iti rag-o, dakay a langlangit!
: Agpukkawkayo, dakay a nauneg a paset ti daga!
: Agpukkawkayo iti rag-o, dakay a bambantay,
: dakay a kaykayo iti kabakiran!
: Insalakan ti Apo dagiti tattaona nga Israelita,
: ket iti kasta, impakitana ti kinatan-okna.
24: Siak ni Yahweh a namarsua ken mangisalakan kenka;
: siak ni Yahweh a namarsua iti isu amin a banag.
: Sisiak ti nangyukrad kadagiti langit;
: idi aramidek ti daga, awan timmulong kaniak.
25: Pagbalinek a maag dagiti mammuyon,
: ket diak patuloyen ti padto dagiti mammadles.
: Ipakitak a saan a pudno
: ti sao dagiti mamasirib,
: ket iparangko a minamaag ti kinasiribda.
26: Ngem no adda ipadto ti adipenko,
: no mangibaonak iti mangipakaammo kadagiti panggepko,
: ikagumaak a matungpal dagita a plano ken padto.
: Ibagak iti Jerusalem
: nga addanto manen
: tattao nga agnaed sadiay.
: Ibagak met kadagiti siudad ti Juda
: a mabangondanto manen.
: Manipud kadagiti rebrebba, tumakderto dagitoy a siudad.
27: Bilinek ti taaw ket agmaga.
28: Kunak ken ni Ciro,
: Sika ti tudingak nga agturay,
: aramidemto ti kayatko nga aramidem;
: ibilinmonto a mabangon manen ti Jerusalem
: ken maisaad ti fondasion ti Templo.