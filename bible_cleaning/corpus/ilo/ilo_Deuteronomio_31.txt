1: Intuloy ni Moises ti nagsao kadagiti amin nga Israelita,
2: kinunana, Sangagasut ket duapulo ti tawenkon. Saankon a kabaelan ti mangidaulo kadakayo. Maysa pay, imbaga ti Apo kaniak a diak bumallasiw iti Karayan Jordan.
3: Umun-unanto ngem dakayo ti Apo a Diosyo ket paksiatennanto dagiti agnaed sadiay tapno matagikuayo ti dagada. Ni Josue ti mangidalanto kadakayo, kas imbaga ti Apo .
4: Parmekento ti Apo dagitoy a tattao a kas iti panangparmekna kada Sihon ken Og nga ari dagiti Amorreo ket dinadaelna ti pagilianda.
5: Yawatto ida ti Apo iti pannakabalinyo ket aramidenyo kadakuada ti kas imbilinko kadakayo.
6: Papigsaenyo ti pakinakemyo. Tumuredkayo. Dikay agbuteng kadakuada. Ti Apo a Diosyo ti kumuyog kadakayo! Dinakayto paayen wenno baybay-an.
7: Pinaayaban ni Moises ni Josue ket iti sangoanan ti entero nga Israel, kinunana kenkuana: Sika ti mangidaulo kadagitoy a tattao a mapan mangtagikua iti daga nga inkari ti Apo kadagidi kapuonanyo. Ngarud papigsaem ti pakinakemmo, ket tumuredka.
8: Ti Apo a mismo ti mangidalan ken kumuyogto kenka. Dinakanto paayen wenno baybay-an. Isut' gapuna a dika agbuteng wenno maupay.
9: Insurat ni Moises ti Linteg ti Dios ket intedna kadagiti papadi a Levita a mangay-aywan iti Lakasa ti Tulag ni Yahweh ken kadagiti panglakayen ti Israel.
10: Imbilinna daytoy kadakuada: Iti gibus ti tunggal pito a tawen, iti tawen a pannakapakawan dagiti utang, ibasayo daytoy iti napigsa iti Fiesta dagiti Abong-abong.
11: Ibasayo kadagiti Israelita inton umayda agdaydayaw iti Apo a Diosyo iti lugar a pagdaydayawan.
12: Ummongenyonto dagiti amin a lallaki, babbai ken ubbing ken dagiti ganggannaet nga agnaed kadagiti iliyo tapno mangngeg ti amin ket masursuroda ti agbuteng iti Apo a Diosyo ken tapno agtungpalda a sipapasnek kadagiti pannursurona.
13: Uray dagiti kaputotanyo a di pay makaammo iti daytoy, mangngegdanto ti Linteg ti Apo a Diosyo. Iti kasta, masursurodanto ti agtungpal kenkuana, iti unos ti panagbiagda ken bayat ti panagnaedda iti daga iti ballasiw ti Jordan.
14: Kinuna ni Yahweh ken ni Moises, Dandanin ti ipapataymo. Ayabam ni Josue ket ipanmo iti Tolda ti Dios tapno itedko kenkuana dagiti bilinko.
: Napan da Moises ken Josue iti Tolda,
15: ket nagparang kadakuada ni Yahweh a kas monmon nga ulep a nagintek iti ruangan ti Tolda.
16: Kinuna ni Yahweh ken ni Moises, Asidegen ti ipapataymo ket kalpasan ti ipapataymo, tallikudandakto dagiti tattao ket salungasingenda ti katulaganmi. Baybay-andakto ket agdaydayawdanto kadagiti didiosen dagiti pagano iti daga a dandanidan sakupen.
17: Ket sumgedto ti pungtotko kadakuada. Laksidekto ida, ket madadaeldanto. Adunto ti nakabutbuteng a didigra a lak-amenda. Mabigbigdanto a linak-amda dagitoy gapu ta siak a Diosda awanakon kadakuada.
18: Diakto kayat a tulongan ida iti dayta a tiempo gapu iti dakes nga inaramidda. Nagdaydayawda ngamin kadagiti didiosen.
19: Ita, isuratmo daytoy a kanta ken isurom iti entero nga Israel tapno agbalinto a pammaneknek a maibusor kadakuada.
20: Inton addadan iti nabaknang ken nadam-eg a daga a pangipanak kadakuada, kas inkarik kadagidi kapuonanda, agbiagdanto a narang-ay ken nanam-ay. Ngem tallikudandakto ket agdaydayawda kadagiti didiosen. Baybay-andakto ket salungasingenda ti katulagak kadakuada.
21: Adunto ti nakabutbuteng a didigra a lak-amenda. Agbalinto daytoy a kanta a pammaneknek a maibusor kadakuada gapu ta kankantaento pay laeng dagiti kaputotanda. Diak pay naipan ida iti daga nga inkarik nga ited kadakuada, ngem ammokon ti pampanunotenda.
22: Iti dayta met la nga aldaw, insurat ni Moises ti kanta ket insurona kadagiti Israelita.
23: Imbaga ni Yahweh ken ni Josue nga anak ni Nun, Papigsaem ti pakinakemmo ket tumuredka, gapu ta idalanmo dagiti Israelita a mapan iti daga nga inkarik nga ited kadakuada. Addaakto kenka.
24: Kalpasan ti panangisurat ni Moises iti amin a linteg ti Dios iti maysa a libro,
25: kinunana kadagiti papadi a Levita a mangay-aywan iti Lakasa ti Tulag ni Yahweh
26: Alaenyo daytoy libro ti Linteg ti Dios ket ikabilyo iti abay ti Lakasa ti Tulag ti Apo a Diosyo tapno agyan sadiay a pammaneknek a maibusor kadagiti tattaona.
27: Ammok ti kinasukir ken kinatangken ti uloda. Sinuksukirdan ti Apo ita ta sibibiagak pay ket nakarkaronto manen ti panagsukirda kalpasan ti ipapatayko.
28: Ummongenyo dagiti amin a panglakayen dagiti tribu ken dagiti panguloyo ket dumatagkayo kaniak tapno ibagak kadakuada dagitoy a banag. Awagak ti langit ken daga nga agsaksi a maibusor kadakuada.
29: Ammok a kalpasan ti ipapatayko, dumakeskayto ket salungasingenyonto dagiti insurok kadakayo. Dumtengto ti aldaw a makapungtotto kadakayo ti Apo ket aglak-amkayto iti didigra agsipud ta inaramidyo ti iparitna nga aramidenyo.
30: Adtoy ti kanta ni Moises nga indaniwna bayat ti panagdengngeg dagiti Israelita.