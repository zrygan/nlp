1: Apay a di mangituding ti Dios
: iti aldaw a panangukomna tapno ipaulogna ti hustisia
: kadagiti agserserbi kenkuana?
2: Dagiti tattao yalisda dagiti mohon ti daga
: tapno makagamgamda iti nalawlawa a sakupenda.
: Agtakawda kadagiti karnero,
: ket itiponda kadagiti arbanda.
3: Takawenda dagiti asno dagiti ulila,
: ket alaenda ti baka ti balo a babai a pangigawidanda iti utangna.
4: Ikkatenda ti kalintegan dagiti napanglaw,
: ket kapilitan nga aglemmengda gapu iti butengda.
5: Mayarig dagiti napanglaw iti atap nga asno
: nga agsapul iti taraon idiay let-ang.
: Awan sabali a pagbirokanda
: iti kanen dagiti annakda.
6: Kapilitan nga aganida iti talon a dida kukua,
: ket burasenda ti ubas dagiti managdakdakes.
7: Maturogda iti rabii nga awan pagulesda
: wenno kagay a mangpapudot kadakuada.
8: Maslepda iti tudo nga agtinnag kadagiti bantay,
: ket aglinongda kadagiti dadakkel a bato.
9: Tagabuen dagiti managdakdakes dagiti ulila iti ama.
: Alaenda dagiti annak ti napanglaw a kas bayad ti utangna.
10: Ngem rummuar dagiti napanglaw nga awan pagan-anayda;
: agan-anida latta uray no mabisinda.
11: Agpespesda kadagiti olibo a maaramid a lana,
: ken kadagiti ubas a maaramid nga arak,
: ngem isuda mawawda.
12: Manipud siudad, rumkuas ti ikkis dagiti nasugat ken agbugbugsot,
: ngem saan nga ipangag ti Dios ti kararagda.
13: Adda dagiti manglaksid iti lawag;
: no ania daytoy, saanda a maawatan
: ket saanda a suroten ti inna pagturongan.
14: Parbangon a rummuar ti mammapatay,
: ket uloyanna ti napanglaw;
: rabii no mapan agtakaw.
15: Aguray iti sumipnget sa rummuar ti mannakikamalala;
: lingdanna ti rupana tapno awan ti makabigbig kenkuana.
16: Iti rabii, serken dagiti mannanakaw dagiti balbalay.
: Ngem aglemmengda iti aldaw
: ket liklikanda ti lawag.
17: Kabutengda ti lawag ti aldaw,
: ngem awan amakda iti sipnget.
18: Mayanud ti managdakdakes iti layus,
: ket ilunod ti Dios ti dagana;
: saanen a mapan agtrabaho iti kaubasanna.
19: No kasano a marunaw ti niebe iti tiempo ti kalgaw,
: kasta met a mapukaw ti managbasol
: iti daga dagiti sibibiag.
20: Awan ti makalagip kenkuana,
: uray ti mismo nga inana;
: iggesen ket mapukan a kas iti kayo.
21: Inlupitlupitna ngamin dagiti balo a babbai
: ken dina kinaasian dagiti babbai nga awan annakna.
22: Babaen iti pigsa ti Dios, dadaelenna ti nabileg.
: Agtignay ti Dios, ket matay ti managdakdakes.
23: Palubosan ti Dios nga agbiag a sitatalged,
: ngem kanayon a sipsiputanna.
24: Rumang-ay ti managdakdakes iti apagbiit
: ngem malaylay a kasla ruot,
: kasla garami a maparaspas.
25: Adda kadi makailibak iti daytoy?
: Adda kadi makaipaneknek
: a saan a pudno ti saok?