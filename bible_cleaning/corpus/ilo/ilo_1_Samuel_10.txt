1: Nangala ni Samuel iti sangabotelia a lana ti olibo ket imbukbokna iti ulo ni Saul sana inagkan ket kinunana, Konsagrarennaka ti Apo tapno iturayam dagiti tattaona nga Israelita. Iturayamto dagiti tattaona ket salakniban ida iti amin a kabusorda. Daytoyto ti pagilasinam a pinilinaka ti Apo a mangituray kadagiti tattaona
2: Inton makapanawka iti yanko ita nga aldaw, masabatmonto ti dua a lallaki iti asideg ti tanem ni Raquel idiay Selsa, iti sakup ti Benjamin. Ibagadanto kenka nga addan dagiti asno a sapsapulem, isu a saanen a madanagan ni tatangmo kadakuada. Sikan ti pakaringgoranna ket kunkunana, Ania ngata ti aramidek maipapan iti anakko?
3: Kalpasanna, ituloymonto ti magna ket inton makadanonka iti lugo idiay Tabor, masabatmonto ti tallo a lallaki a mapan idiay Betel tapno mangidatagda iti daton a mapuoran a maipaay iti Dios. Maysanto kadakuada ti manguk-ukod iti tallo nga urbon ti kalding. Tallo a pandebara a tinapay ti awit ti maikadua, ket ti maikatlo maysa a supot a lalat a napno iti arak.
4: Kablaawandakanto ket ikkandakanto iti dua a tinapay a masapul nga alaem.
5: Inkanto iti Turod ti Dios idiay Gabaa a yan ti maysa a kampo dagiti Filisteo. Masabatmonto ti maysa a bunggoy dagiti profeta iti serkan ti ili a sumalsalog manipud iti altar iti turod. Agtoktokarda iti arpa, pandereta, flauta ken lira, ket agipadpatoda.
6: Pagammoan, umayto kenka ti espiritu ti Apo ket iturayannaka. Makipagipadtokanto met kadakuada ket agbalinkanto a sabali a tao.
7: Inton mapasamak dagitoy, tungpalem ti aniaman nga ibaga ti Dios nga aramidem.
8: Umun-unaka ngem siak a mapan idiay Gilgal a pangkitaakto kenka tapno mangidatagak iti daton a mapuoran ken iti daton a pakikappia. Pitonto nga aldaw nga urayennak ket ibagakto kenka ti aramidem.
9: Idi agsinada ken ni Samuel, narikna ni Saul a naikkan iti baro a kinatao. Iti dayta met la nga aldaw, napasamak ti amin nga imbaga ni Samuel kenkuana.
10: Apaman a dimteng ni Saul ken ti adipenna idiay Gabaa, nasabatda ti maysa a bunggoy. Inturayan ti espiritu ti Dios ket timmipon ni Saul iti bunggoy nga agipadpadto.
11: Nakita dagiti makaam-ammo nga agipadpadto ket nagsisinnaludsodda, Ania ti napasamak ken ni Saul nga anak ni Kis? Nagbalin kadi metten a profeta?
12: Sinaludsod met ti maysa nga agnaed iti dayta a lugar, Ket dagiti dadduma? Siasino kadi dagiti ammada? Kastoy ti nangrugian ti pagsasao, Nagbalin kadin ni Saul a profeta?
13: Nagsalasala ken nagririaw ni Saul, ket kalpasanna, napan iti altar nga adda iti tapaw ti turod.
14: Dimteng ti uliteg ni Saul. Nakitana ni Saul ken ti adipen ket sinaludsodna no sadino ti naggapuanda.
: Insungbat ni Saul, Sinapsapulmi dagiti asno. Idi dimi mabirokan ida, napanmi kinita ni Samuel.
15: Ket ania ti imbagana kenka? sinaludsod ti ulitegna.
16: Imbagana a nasarakanen dagiti animal, insungbat ni Saul. Ngem dina imbaga iti ulitegna ti kinuna kenkuana ni Samuel maipapan iti panagbalinna nga ari.
17: Inummong ni Samuel dagiti tattao iti maysa a nasantoan a gimong idiay Mizpa.
18: Imbagana kadakuada, Kuna kadakayo ti Apo a Dios ti Israel nga inruarnakayo idiay Egipto. Insalakannakayo kadagiti Egipcio ken amin a tattao a namarparigat kadakayo.
19: Isu ti Diosyo. Isu ti mangisalakan kadakayo iti amin a pakariribukan ken pakarigatanyo. Ngem ita nga aldaw, linaksidyo iti panangkiddawyo kaniak nga ikkankayo iti ari. Dumatagkayo ngarud iti imatang ti Apo a nabunggo-bunggoy iti tribu ken familiayo.
20: Pinagpasango ni Samuel ti tunggal tribu, ket pinili ni Yahweh ti tribu ti Benjamin.
21: Kalpasanna, pinagpasango ni Samuel dagiti familia iti tribu ti Benjamin ket napili ti familia ni Matri. Nagpasango dagiti lallaki iti familia ni Matri, ket napili ni Saul nga anak ni Kis. Sinapulda ni Saul ngem dida masarakan.
22: Isut' gapuna a nagsaludsodda manen ken ni Yahweh, Immay kadi ditoy ti tao a sapsapulenmi?
: Adda sadiay ni Saul, insungbat ni Yahweh. Aglemlemmeng iti likudan dagiti gargaret.
23: Nagtarayda ngarud a napan nangala ken ni Saul. Ket idi idatagda kadagiti tattao, nakitada a nataytayag ngem ti siasinoman kadakuada.
24: Kinuna ni Samuel kadagiti tattao, Adtoy ti tao a pinili ti Apo . Awan kadatayo ti kas kenkuana.
: Agbiag ti ari! inriaw dagiti tattao.
25: Inlawlawag ni Samuel kadakuada dagiti kalintegan ken pagrebbengan ti maysa nga ari. Inlanadna dagitoy iti maysa a libro ket indulinna iti naisangsangayan a lugar iti imatang ni Yahweh. Kalpasanna, pinagawidna amin a tattao.
26: Nagawid met ni Saul idiay Gabaa. Kimmuyog kenkuana ti sumagmamano a maingel a tattao a tinignay ti Dios ti pusoda.
27: Ngem adda awan serserbina a tattao a nagkuna, Ania ti maitedna a pagimbagantayo daytoy a tao? Inumsida ni Saul ket pulos nga awan sagut nga intedda kenkuana.