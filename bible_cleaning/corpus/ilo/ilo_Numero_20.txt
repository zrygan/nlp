1: Iti umuna a bulan, dimteng ti sibubukel a gimong dagiti Israelita iti let-ang ti Zin ket nagkampoda idiay Kades. Sadiay ti nakatayan ken nakaitabonan ni Miriam.
2: Awan danum iti nagkampoanda, isut' gapuna a naguummong dagiti tattao iti sangoanan da Moises ken Aaron
3: ket nagreklamoda. Naim-imbag la koman no nairamankami kadagiti padami nga Israelita a napapatay iti sangoanan ti Tolda ti Dios.
4: Apay nga inyegnakami iti daytoy a let-ang? Tapno mataykami ditoy, agraman dagiti animalmi?
5: Apay nga impanawnakam idiay Egipto ket inyegnakam iti daytoy nakapangpanglaw a lugar a pulos nga awan ti agtubo a mula? Awan ti trigo, igos, ubas, ken granada; awan pay danum nga inumen!
6: Pimmanaw da Moises ken Aaron ket napanda nagpakleb iti daga iti ruangan ti Tolda ti Dios. Nagparang kadakuada ti makapurar a lawag ti dayag ni Yahweh.
7: Kinuna ni Yahweh ken ni Moises,
8: Alaem ti sarukod iti sango ti Lakasa ti Tulag ket kalpasanna, ayabanyo ken ni Aaron ti entero a gimong. Iti imatangda amin, agsaoka iti dayta a bato ket pumsuak ti danum nga agpaay kadakuada ken dagiti animalda.
9: Napan innala ni Moises ti sarukod kas imbilin ni Yahweh kenkuana.
10: Inummongda ken ni Aaron ti entero a gimong iti sango ti bato ket kinuna ni Moises, Dumngegkayo, dakayo a nasukir! Masapul kadi a mangalakam iti danum iti daytoy a bato nga agpaay kadakayo?
11: Ingngato ni Moises ti sarukod sana impang-or iti namindua ket pimsuak ti aglablabonan a danum. Ket imminum dagiti tattao ken dagiti animalda.
12: Ngem inungtan ni Yahweh da Moises ken Aaron, Gapu ta nakapsut ti pammatiyo a mangipakaammo iti nasantoan a pannakabalinko iti imatang dagiti Israelita, saanyonto a maidanon ida iti daga nga inkarik nga ited kadakuada.
13: Napasamak daytoy idiay Meriba, ti lugar a nagreklamoan dagiti Israelita iti maibusor ken ni Yahweh; ditoy a naiparang ti kinasantona.
14: Manipud Kades, nangibaon ni Moises kadagiti mapan iti ari ti Edom. Kinunada: Naggapu daytoy a pakaammo kadagiti kakabagiam, dagiti tribu ti Israel. Ammom amin a rigat a sinagabami,
15: no kasano ti ipapan dagiti kapuonanmi idiay Egipto, ket nagyankami sadiay iti adu a tawen. Pinarparigat dagiti Egipcio dagidi kapuonanmi ken uray dakami.
16: Gapu iti daytoy, immawagkami iti Apo iti tulong. Nangngegna ti asugmi ket nangibaon iti anghel a nangiruar kadakami idiay Egipto. Ita, addakami ditoy Kades, maysa nga ili iti beddeng ti dagam.
17: Pangngaasim ta palubosannakami a lumasat iti dagam. Magnakami iti kangrunaan a kalsada; agingga a makaruarkami iti sakupmo. Saankami a sumiasi wenno sumrek kadagiti talonyo wenno kaubasanyo ket dikam met uminum kadagiti bubonyo.
18: Ngem insungbat dagiti Edomita, Saankayo a lumasatkayo iti sakupmi. No padasenyo, rummuarkami a manggubat kadakayo.
19: Kinuna dagiti Israelita, Itinto laeng dakkel a kalsada ti pagnaanmi. Ket no uminumkami wenno dagiti animalmi iti danumyo, bayadanminto. Daytoy laeng ti dawatenmi: papagnaendakami.
20: Inulit dagiti Edomita, Saan a mabalin. Ket nabukel ti nabileg nga armadada a mangdarup kadagiti Israelita.
21: Gapu ta iparit dagiti Edomita a magnada iti sakupda, nagna dagiti Israelita iti sabali a dalan.
22: Manipud Kades, nagdaliasat ti entero a gimong ti Israel agingga a nakadanonda iti Bantay Hor
23: iti beddeng ti Edom. Sadiay, kinuna ni Yahweh kada Moises ken Aaron,
24: Saan a sumrek ni Aaron iti daga nga inkarik nga ited iti Israel; matay ni Aaron gapu ta sinukiryo a dua ti bilinko idiay Meriba.
25: Alaem ni Aaron ken ni Eleazar nga anakna ket sumang-atkayo iti Bantay Hor.
26: Inton dumanonkayo sadiay, uksobem ti pagan-anayna a kas padi samo ikawes ken ni Eleazar. Ket sadiayen ti pakatayan ni Aaron.
27: Tinungpal ni Moises ti bilin ni Yahweh. Nakita ti sibubukel a gimong ti isasang-atda iti Bantay.
28: Idi dumtengda iti tapaw ti bantay, inuksob ni Moises ti pagan-anay ni Aaron ket inkawesna ken ni Eleazar. Sadiay a natay ni Aaron ket simmalog da Moises ken Eleazar.
29: Idi maammoan ti amin a gimong a natay ni Aaron, tallopulo nga aldaw a dinungdung-awanda.