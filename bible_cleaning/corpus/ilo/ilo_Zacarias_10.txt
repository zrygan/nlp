1: Agdawatkay iti tudo iti Apo iti panawen nga awan ti tudo. Ti Apo ti mangibaon iti ulep a mangitinnag iti tudo ken arbis, a mangpalangto kadagiti talon nga agpaay iti tunggal maysa.
2: Makiuman dagiti tattao kadagiti imahen ngem minamaag ken ulbod ti sungbat a maited kadakuada. Adda dagiti mangipatarus iti tagtagainep ngem yaw-awandaka. Ubbaw ti pangliwliwada. Iti kasta, agalla-alla dagiti tattao a kasla napukaw a karnero. Maparigatda gapu ta awan ti mangipangulo kadakuada.
3: Kuna ti Apo , Kapungtotko dagiti pastor, ket dusaekto dagiti papangulo, ta siak, ni Yahweh a Mannakabalin-amin, ay-ayatek dagiti tattao ti Juda. Pagbalinekto ida a nabileg a kabalio a pakigubat.
4: Tumadto kadakuada ti bato a pasuli ti pasok ti tolda ti bai a pakigubat ken amin nga agtuturay.
5: Mamaingeldanto a mannakigubat a mangibaddebaddek kadagiti kabusorda kadagiti kalsada. Makirangetdanto ta adda ni Yahweh kadakuada ket parmekendanto dagiti nagkabalio a kabusorda.
6: Papigsaekto dagiti tattao ti Juda;
: ispalekto dagiti Israelita.
: Kaasiakto ida,
: ket yawidkonto amin ida.
: Kaslanto diak linaksid ida.
: Siak ni Yahweh a Diosda,
: sungbatakto dagiti kararagda.
7: Napigsanto dagiti Israelita a kasla soldado,
: naragsakdanto a kasla nakainum iti arak.
: Malagipto dagiti kaputotanda daytoy a balligi,
: ket agragsakdanto gapu iti inaramid ni Yahweh.
8: Ayabakto dagiti tattaok
: ket ummongekto ida.
: Ispalekto ida
: ket paaduekto ida a kas iti sigud a kaaduda.
9: Uray no inwarawarak ida kadagiti pagilian,
: malagipdakto latta iti adayo a daga.
: Makalasatdanto agraman dagiti annakda
: ket agkukuyogdanto nga agawid.
10: Alaekto ida idiay Egipto ken Asiria,
: ket pagnaedekto ida iti bukodda a daga.
: Pagnaedekto met ti dadduma idiay Galaad ken Libano
: agingga a mapno ti daga kadagiti tattao.
11: Inton aglasatda iti taaw ti rigatda,
: siak, ni Yahweh, ablatakto dagiti dalluyon,
: ket agmaganto ti lansad ti Karayan Nile.
: Maipababanto ti Asiria
: ket mapukawto ti Egipto ti bilegna.
12: Papigsaekto dagiti tattaok;
: agdaydayaw ken agtulnogdanto kaniak.
: Ti Apo ti nagsao iti daytoy.