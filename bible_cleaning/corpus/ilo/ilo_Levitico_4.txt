1: Imbilin ni Yahweh ken ni Moises
2: nga ibagana daytoy kadagiti Israelita. No adda agbasol ket salungasingenna ti uray ania kadagiti linteg ti Apo a dina inggagara, masapul a tungpalenna dagiti sumaganad nga annuroten.
3: No ti Kangatoan a Padi ti agbasol a pakairamanan met dagiti tattao, masapul a mangidatag iti bumaro a baka nga awan depektona ket idatonna iti Apo gapu iti basolna.
4: Ipanna ti baka iti ruangan ti Tolda, ipatayna ti imana iti ulo ti animal, ket patayenna sadiay iti imatang ti Apo .
5: Mangala iti dara ti animal ket ipanna iti uneg ti Tolda.
6: Isawsawna ti ramayna iti dara sana warsian iti mamimpito ti sangoanan ti nasagradoan a kurtina ti santuario.
7: Pulagidanna iti dara dagiti sinan-sara ti altar a pagpuoran iti insenso iti Tolda. Ibuyatna ti natda a dara iti puon ti altar a pagidatagan iti daton a mapuoran nga adda iti ruangan ti Tolda.
8: Ikkatenna amin a taba ti baka, ti taba dagiti lalaem,
9: dagiti bekkel ken dagiti kimpet a taba ken ti kasayaatan a paset ti dalem.
10: Alaen ti padi daytoy a taba ket puoranna iti altar dagiti daton a mapuoran, kas iti aramidenna iti taba dagiti animal a daton a pakikappia.
11: Ngem alaenna ti lalat ti animal, amin a lasagna, ti ulo, dagiti saka, dagiti lalaem, agraman dagiti bagis.
12: Ipanna amin dagitoy iti ruar ti kampo, iti lugar a nadalus iti imatang ti linteg, iti pagibellengan iti dapu, ket puoranna ida iti rabaw dagiti kayo a pagsungrod.
13: No ti entero nga Israel ti agbasol ket dida ammo a sinalungasingda ti maysa kadagiti bilin ti Apo ,
14: apaman a maammoan ti basolda, masapul a mangyeg ti sangkagimongan iti bumaro a baka a kas daton gapu iti basol. Ipanda ti animal iti Tolda ti Dios.
15: Ipatay dagiti pangulo ti sangkagimongan dagiti imada iti ulo ti animal, ket sadiay ti pakapatayanna.
16: Mangalanto ti Kangatoan a Padi iti dara ti baka sana ipan iti Tolda ti Dios.
17: Isawsawna ti ramayna iti dara sa mamimpito a warsianna ti sangoanan ti kurtina.
18: Pulagidanna iti dara dagiti sinan-sara ti altar a pagpuoran iti insenso iti uneg ti Tolda. Ibuyatna ti natda a dara iti puon ti altar a pagidatagan iti daton a mapuoran nga adda iti ruangan ti Tolda.
19: Kalpasanna, alaenna ti amin a taba ti baka sana puoran iti rabaw ti altar.
20: Aramidennanto iti daytoy a baka ti kas iti inaramidna iti baka a naidatag gapu iti basol, ket kalpasan ti panangannongna iti seremonia a pangikkat iti basol, napakawanen dagiti tattao.
21: Ipanna ti baka iti ruar ti kampo ket puoranna a kas iti inaramidna iti baka a naidaton gapu iti basolna. Daytoy ti daton a mangikkat iti basol ti sangkagimongan.
22: No maysa nga agturay ti agbasol ket dina ammo a sinalungasingna ti maysa kadagiti bilin ti Apo ,
23: apaman a maibaga kenkuana ti basolna, mangidaton iti kalakian a kalding nga awan depektona.
24: Ipatayna ti imana iti ulo ti animal sana patayen iti akin-amianan a paset ti altar, iti pagpatayan kadagiti daton a mapuoran. Daytoy ti daton a mangikkat iti basol.
25: Isawsaw ti padi ti ramayna iti dara ti animal, pulagidanna iti dara dagiti sinan-sara ti altar, ket ibuyatna ti natda iti puon ti altar.
26: Kalpasanna, puoranna amin a taba ti animal iti altar, kas iti inaramidna iti taba dagiti animal a naidaton a pakikappia. Kastoy ti pannakaidatag ti daton gapu iti basol tapno mapakawan ti agturay.
27: No maysa kadagiti kadawyan a tattao ti agbasol ket dina ammo a sinalungasingna ti maysa kadagiti bilin ti Apo ,
28: apaman a maibaga kenkuana ti basolna, masapul a mangidatag iti kabaian a kalding nga awan depektona.
29: Ipatayna ti imana iti ulo ti animal sana patayen iti akin-amianan a paset ti altar, iti pagpatayan kadagiti animal a maidatag a daton a mapuoran.
30: Isawsaw ti padi ti ramayna iti dara ti animal, pulagidanna iti dara dagiti sinan-sara ti altar, ket ibuyatna ti natda iti puon ti altar.
31: Kalpasanna, ikkatenna ti amin a taba ti animal kas iti inaramidna iti taba dagiti animal a naidaton a pakikappia. Puoranna dagitoy iti altar kas nabanglo a daton iti Apo . Kastoy ti pannakaidatag iti daton gapu iti basol tapno mapakawan dayta a tao.
32: No karnero ti idatag ti maysa a tao a kas daton gapu iti basol, masapul a kabaian nga awan ti depektona.
33: Ipatayna ti imana iti ulo ti animal sana patayen iti akin-amianan a paset ti altar, iti pagpatayan kadagiti animal a maidatag a kas daton a mapuoran.
34: Isawsaw ti padi ti ramayna iti dara ti animal, pulagidanna iti dara dagiti sinan-sara ti altar, ket ibuyatna ti natda a dara iti puon ti altar.
35: Kalpasanna, ikkatenna ti amin a taba ti animal kas iti panangikkatna iti taba dagiti animal a naidaton a pakikappia. Puoranna dagitoy iti altar a maigiddan iti daton a mapuoran a naidatag iti Apo . Kastoy ti pannakaidatag iti daton gapu iti basol tapno mapakawan dayta a tao.