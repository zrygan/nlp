1: O Apo , dinak kad
: dusaen gapu iti pungtotmo!
2: Sinugatnak kadagiti panam,
: ken dinissoannak kadagiti imam.
3: Nadagsen unay ti sakitko gapu iti pungtotmo;
: agut-ot ti entero a bagik gapu iti basolko.
4: Malmesak iti kaadalem dagiti salungasingko;
: makusboak iti dagsenda a napalalo.
5: Agnunog ken agbuyok dagiti gaddilko,
: gapu iti kinamaagko.
6: Napnoak iti parikut ket napasagak;
: agmalmalem nga agdungdung-awak.
7: Nangato ti gurigorko
: ket naut-ot dagiti laslasagko.
8: Agkakapsutak ket awanen ti pigsak;
: mariribukan toy pusok,
: ket agasugak gapu iti ut-ot.
9: O Apo, ammom amin a tarigagayko;
: mangngegmo ti amin nga asugko.
10: Aggutok-gutok toy barukongko ket agkapsutak,
: awan metten rimat dagiti matak.
11: Gapu iti gaddil nga adda kaniak,
: didak asitgan dagiti gagayyem ken kaarrubak,
: uray pay ti familiak, adaywandak.
12: Agaramid iti palab-og dagiti agpanggep a pumatay kaniak;
: dagiti agtarigagay a mangsugat kaniak,
: ipangtada ti pannakadadaelko.
: Saanda nga agsardeng a mangisiksikat kaniak.
13: Kaslaak la tuleng a di makangngeg;
: kaslaak la umel a di makasao.
14: Wen, kaslaak la tao a di makangngeg;
: ket iti kasta, saanak a makasungbat.
15: Ngem agtalekak kenka, O Apo ,
: Apo a Diosko, sungbatannak.
16: Dimo ipalubos nga agragsak
: dagiti kabusorko iti pakarigatak,
: dimo ipalubos a pagtangsitda ti pannakaipababak.
17: Ta dandaniakon matnag,
: ket kanayon nga agsagsagabaak.
18: Ipudnok dagiti basbasolko;
: mariribukak kadagiti salungasingko.
19: Dagiti kabusorko nasalun-at ken napigsada;
: adu ti gumura kaniak nga awan gapgapuna.
20: Kaguradak dagiti tattao a dakes ti isubadda iti imbag,
: agsipud ta ikalikagumko nga aramiden ti nasayaat.
21: O Apo , dinak kadi baybay-an;
: O Diosko, dinak kad adaywan.
22: Darasem ti umay tumulong kaniak,
: O Apo a salakanko!