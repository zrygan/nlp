1: Iti maika-18 a tawen a panagturay ni Jehosafat nga ari ti Juda, naisaad nga ari ti Israel ni Joram nga anak ni Ahab, ket nagturay idiay Samaria iti 12 a tawen.
2: Nagbasol ken ni Yahweh ngem saan a dakdakes ngem iti daydi ni amana wenno inana a Jezebel. Ngamin, rinakrakna ti imahen nga impatakder ni amana a pagdaydayawan ken ni dios a Baal.
3: Nupay kasta, kas ken ni Ari Jeroboam nga anak ni Nebat a sinarunona, insungsongna nga agbasol ti Israel. Saan a nagsardeng nga agaramid iti dakes.
4: Agtartaraken iti karnero ni Mesa nga ari ti Moab. Kas buisna, tinawen nga ikkanna ti ari ti Israel iti 100,000 a karnero ken de lana a nagtaud iti 100,000 a karnero.
5: Ngem idi natay ni Ahab nga ari ti Israel, immalsa ni Mesa iti maibusor iti Israel.
6: Dagus a pimmanaw ni Ari Joram idiay Samaria ket inummongna dagiti amin a mannakigubat ti Israel.
7: Nangibaon kadagiti mapan ken ni Jehosafat nga ari ti Juda, ket kastoy ti pinaibagana, Immalsa ti ari ti Moab. Di la mabalin a tulongannak a manggubat kenkuana?
: Wen, insungbat ni Jehosafat. Sidadaanak a tumulong kenka kasta met dagiti soldadok ken dagiti kabaliok.
8: Ania ti dalan a surotentayo a rumaut?
: Magnatay iti let-ang ti Edom, insungbat ni Joram.
9: Nagrubbuat ngarud ni Ari Joram ken dagiti ari ti Juda ken Edom. Kalpasan ti pito nga aldaw a panagdaliasatda, naibusanda iti danum. Awanen ti inumen dagiti mannakigubat ken dagiti animal a para-awit iti karga.
10: Awanen ti mabalintay nga aramiden! kinuna ni Joram. Pinagtitiponnatayo a tallo ti Apo tapno parmekennatayo ti ari ti Moab!
11: Sinaludsod ni Ari Jehosafat, Adda kadi profeta ditoy a mabalintay a pakiumanan iti Apo ?
: Maysa nga ofisial iti armada ni Ari Joram ti simmungbat, Adda ditoy ni Eliseo nga anak ni Safat. Isu idi ti katulongan ni Elias.
12: Wen, napaypayso a profeta, kinuna ni Ari Jehosafat. Iti kasta, napan dagiti tallo nga ari ken ni Eliseo.
13: Apay a siak ti pagpatulongam? Apay a dika mapan kadagiti profeta a nakium-umanan dagiti nagannak kenka? kinuna ni Eliseo iti ari ti Israel.
: Saanak a mapan kadakuada, kinuna ni Joram. Ti Apo ti nangyawat kadakami a tallo nga ari iti pannakabalin ti ari ti Moab.
14: Insungbat ni Eliseo, Iti nagan ti Apo a sibibiag, isu a pagserserbiak, pulos a saanka nga ikankano no diak ipagpagapu ken Ari Jehosafat nga ari ti Juda.
15: Ita, yegandak iti tumutokar.
: Nagtungpalda ket bayat ti pannakatokar ti arpa, narikna ni Eliseo ti pannakabalin ni Yahweh
16: ket kinunana, Kastoy ti sao ti Apo Agkalikayo kadagiti kanal ditoy nagmaga a waig.
17: Uray no awan makitayo a tudo wenno mariknayo nga angin, mapnonto iti danum daytoy a waig ket nabuslonto ti inumenyo agraman dagiti bakayo ken dagiti animal a para-awit iti kargayo.
18: Ket intuloy ni Eliseo, Ngem nalaka nga aramiden daytoy ti Apo ; pagballigiennakayto pay kadagiti Moabita.
19: Parmekenyonto amin a nasarikedkedan a siudadda. Pukanenyonto amin a kayoda nga agbunga, pullatanyonto dagiti ubbogda, ken dadaelenyonto amin a nadam-eg a talonda babaen iti pananggaburyo iti bato.
20: Iti sumuno nga agsapa, iti oras ti panagidatag iti binigat a daton, nakitada ti agay-ayus a danum nga aggapu iti Edom ket nalapunos ti daga.
21: Idi madamag dagiti Moabita a nagmaymaysa dagiti tallo nga ari a mangraut kadakuada, inayabanda dagiti amin a lallaki a makabalin nga agiggem iti armas, manipud iti kalakayan agingga iti kaubingan ket impuestoda ida iti beddeng.
22: Idi bumangon dagiti Moabita iti sumuno a bigat, nakitada ti danum a kasla dara gapu iti sumingsingsing nga init.
23: Dara daytoy! impukkawda. Naggugubat ket ngatan dagiti tallo nga armada a kabusortayo ket nagpipinnatayda. Kakadua, intayon agsamsam iti kampoda!
24: Ngem idi dumanonda iti kampo, dinarup ida dagiti Israelita. Nagtataray dagiti Moabita idinto nga intuloy dagiti Israelita ti panangkamatda kadakuada. Nagpapatayda kadagiti Moabita
25: ket rinebbada dagiti siudadda. No adda malabsanda a nadam-eg a talon, purruakan dagiti Israelita iti bato agingga a magaburan dagiti amin a talon. Pinullatanda dagiti ubbog ken pinukanda dagiti agbunga a kayo. Kamaudianna, ti laeng Kir Hareset ti nabati. Linawlaw dagiti Israelita sada rinaut daytoy kabesera a siudad.
26: Idi makita ti ari ti Moab nga awan duadua ti pannakaparmekna iti gubat, inkuyogna ti 700 a mannakigubat a nagtagikampilan ket pinadasda ti aglibas a mapan agkamang iti ari ti Siria ngem saanda a nagballigi.
27: Iti kasta, innala ti ari ti inauna nga anakna a sumukatto kenkuana nga ari ket impanna iti bakud ti siudad sana pinuoran a daton iti didiosen ti Moab. Nagbuteng dagiti Israelita ket nagsanudda sada nagsubli iti pagilianda.