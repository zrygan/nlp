1: Annakko, ipangagyo ti pannursuro ni amayo. Imdenganyo a nalaing ket maaddaankayto iti pannakaawat.
2: Naimbag ti isursurok kadakayo, isut' gapuna a laglagipenyo amin ida.
3: Idi ubingak pay laengmaysaak a bugbugtong nga anak
4: isursuronak idi ni amak ket kunkunana: Dimo liplipatan dagiti saok. Tungpalem dagiti bilinko ket agbiagkanto.
5: Gun-odem ti kinasirib ken sirmata. Dimo liplipatan dagiti ibagbagak.
6: Dimo baybay-an ti kinasirib ket salaknibannakanto; ayatem ket aywanannakanto.
7: Kangrunaan unay ti pananggun-odmo iti kinasirib. Ipanmo ti amin a kabaelam a manggun-od iti pannakaawat.
8: Ipategmo ti kinasirib ket itan-oknakanto. Awatem ket idaydayawnakanto.
9: Tinto kinasirib ti nadayag a balangatmo.
10: Denggennak, anakko. Ipapusom dagiti saok tapno atiddogto ti panagbiagmo.
11: Insurok kenka ti kinasirib ken ti rumbeng a panagbiag.
12: Awanto ti manglapped iti dalanmo no magnaka a nainsiriban. No agtarayka, saankanto a maitikleb.
13: Laglagipem a kankanayon ti inadalmo. Ti adalmo isut' biagmoaluadam a naimbag.
14: Dika magna iti dalan dagiti managdakdakes. Dimo tuladen ti aramid dagiti nakillo.
15: Dika agaramid iti dakes! Liklikam! Laksidem ket inka iti papanam.
16: Saan a makaturog dagiti managdakdakes no dida makaaramid iti dakes. Agiddada a siririing no awan pay rinanggasanda.
17: Pannakatinapay ken pannadanumda ti kinadakes ken kinaranggas.
18: Mayarig iti bannawag ti dalan a pagnaan dagiti nalinteg. Rumaniag a rumaniag agingga a makatangkayagen ti init.
19: Ngem nasipnget a kas iti rabii ti dalan dagiti managdakdakes. Maitiklebda ngem dida makita no ania ti nakaitibkolanda.
20: Anakko, imdengam dagiti saok. Denggem dagiti pammagbagak.
21: Tantandaam ket ipategmo ida.
22: Ta dagitoy ti mangted iti biag ken salun-at iti siasinoman a makaawat kadakuada.
23: Annadam ti panagpampanunotmo. Ti pampanunotem ti mangikeddeng iti panagbiagmo.
24: Dika agsasao iti saan a pudno. Dika agul-ulbod ken liklikam dagiti makaallilaw a sao.
25: Kitaem a situtured ti masangoanam. Dika agdumdumog gapu iti bainmo.
26: Planoem a nalaing ti aramidem, ket agbanagto a naimbag ti aniaman nga aramidem.
27: Liklikam ti kinadakes ket magnaka iti nalinteg a dalan. Dika sumiasi iti tumutop a pagnaan.