1: Immayak, O Apo ,
: a pasalakniban iti sidongmo;
: dimo kadi ipalubos ti pannakaparmekko!
2: Gapu ta nalintegka, tulongan ken alawennak!
: Wen, ipangag ken isalakannak!
3: Sika koma ti natalged a bato a pagkamangak,
: natibker a sarikedked a mangsalaknib kaniak;
: ta sika ti kamangko, sika ti salinongko.
4: Ispalennak, O Dios, iti pannakabalin dagiti nadangkes;
: ispalennak iti ima dagiti nadawel ken managdakdakes.
5: Sika, O Apo Dios , ti ayan ti namnamak,
: manipud kinaubingko, sikan ti nagtalkak.
6: Sika ti nagtaklinak iti unos ti panagbiagko;
: sinalaknibannak manipud pannakayanakko.
: Idaydayawka iti amin a tiempo!
7: Kadagiti adu a tattao, nagbalin a pagtuladan ti biagko,
: ta sika ti natibker a salaknibko.
8: Agmalmalem a sarsaritaek ti pannakaidaydayawmo,
: ket ipadpaduyakyakko ti kinadayagmo.
9: Dinak kadi laksiden ita ta lakayakon;
: dinak kadi baybay-an ita ta nakapuyakon!
10: Kayat dagiti kabusorko a patayendak
: ket pagsasaritaanda ti panangisikatda kaniak.
11: Kunada, Binaybay-anen ti Dios;
: intay kamaten ken tiliwen,
: ta awanen ti mangarayat kenkuana!
12: O Dios, dinak koma adaywan!
: Darasem, Diosko, ket umaynak tulongan!
13: Maibabain ken madadael koma
: dagiti mangdarup kaniak!
: Malalais ken maparmek koma
: dagiti agpanggep a mangdangran kaniak!
14: Kanayon a mangnamnamaak kenka;
: ket ad-addanto pay nga idaydayawka.
15: Saritaekto ti kinaimbagmo;
: sawekto nga agmalmalem ti panangisalakanmo,
: adunto pay laeng ti diak maawatan.
16: Idaydayawkonto ti pannakabalinmo, O Apo Dios ;
: ipakaammokto ti kinalintegmo,
: wen, ti laeng kinalintegmo.
17: Insuronak, O Dios, manipud pay kinaubingko,
: ket agpapan ita, sarsaritaek pay laeng
: dagiti nakaskasdaaw nga aramidmo.
18: Itan, ta lakayakon nga ub-ubanan,
: O Dios, dinak kadi baybay-an,
: tapno ti bileg ken pannakabalinmo
: ipakaammok kadagiti sumarsaruno a kaputotan.
19: Dumanon sadi langit, ti kinalintegmo,
: naindaklan a bambanag dagiti inaramidmo.
: Awanen ti kas kenka; O Dios.
20: Riribuk ken rigat ti impalak-ammo kaniak,
: ngem isublimto met laeng ti pigsak;
: manipud iti tanem aonennak.
21: Ad-adda pay a kinatan-ok ti ipaaymo kaniak
: kasta met ti pannakaliwliwak.
22: O Diosko, agarpaakto a mangidaydayaw kenka
: gapu iti kinapudnom nga awan patinggana.
: Sika a Santo ti Israel, idaydayawka iti panagtokarko iti lira.
23: Bayat ti panagtokarko, agpukkawakto a siraragsak;
: agkantaakto a buyogan ti amin a kararuak,
: agsipud ta insalakannak.
24: Agmalmalemto a saritaek a nalintegka
: ta dagiti agpanggep a mangranggas kaniak
: nalalais ken naparmekda.