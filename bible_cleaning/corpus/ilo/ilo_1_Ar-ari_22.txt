1: Tallo a tawen nga adda kappia iti nagbaetan ti Israel ken Siria.
2: Ngem iti maikatlo a tawen, napan kinita ni Jehosafat nga ari ti Juda ni Ahab nga ari ti Israel.
3: Sinaludsod ni Ahab kadagiti ofisialesna, Kukuatayo ti Ramot idiay Galaad. Apay nga awan pay inaramidtayo tapno isubli ti ari ti Siria kadatayo?
4: Ket kinuna ni Ahab ken ni Jehosafat, Kayatmo kadi ti kumuyog kaniak a mangraut iti Ramot?
: Madadaanak inton nakasaganaka, insungbat ni Jehosafat, kasta met dagiti soldadok ken dagiti soldado a nagkabalio.
5: Ngem umuna pay a makiumanka iti Apo .
6: Inayaban ni Ahab dagiti profetaagarup uppat a gasutdaket sinaludsod ti ari, Rumbeng ngata a rautek ti Ramot?
: Rautem, pagballigiennaka ti Apo , insungbatda.
7: Ngem sinaludsod ni Jehosafat, Awan kadin sabali a profeta a mabalin a pakiumanan iti Apo ?
8: Adda pay maysa, insungbat ni Ahab. Isu ni Micaias nga anak ni Imla. Ngem kagurgurak ta awan pay naimbag nga impadtona maipapan kaniak; pasig a dakes.
: Saan a rumbeng a sawem dayta! kinuna ni Jehosafat.
9: Ngarud, inayaban ni Ari Ahab ti maysa nga ofisial nga agserserbi kenkuana ket binilinna a dagdagusenna a mapan alaen ni Micaias.
10: Adda dagiti dua nga ari iti pagirikan iti ruar ti ruangan ti Samaria. Agtutugawda iti bukodda a trono ken sikakawesda iti pagan-anayda a kas ari. Iti sangoananda, agipadpadto dagiti amin a profeta.
11: Maysa kadagiti profeta, ni Zedekias nga anak ni Kenaana, ti nangaramid kadagiti sinan-sara a landok ket kinunana ken ni Ahab, Kastoy ti sao ti Apo Dagitoyto ti aramatem a pakigubat kadagiti taga-Siria agingga a maparmekmo ida.
12: Kasta met ti imbaga dagiti dadduma a profeta. Rautem ti Ramot ket agballigika, kinunada. Pagballigiennaka ti Apo .
13: Kabayatanna, kinuna ti naibaon a mangala ken ni Micaias, Sangsangkamaysa dagiti profeta nga agkuna nga agballigi ti ari. Masapul a kasta met ti sawem.
14: Ngem insungbat ni Micaias, Isapatak iti nagan ti sibibiag nga Apo a no ania ti sawen ti Apo , isu ti sawek.
15: Idi dumatag ti profeta iti ari, sinaludsod kenkuana ti ari, Micaias, rumbeng kadi wenno saan a rautenmi ken ni Ari Jehosafat ti Ramot?
: Inka rauten. Awan duadua nga agballigika. Pagballigiennakanto ti Apo , insungbat ni Micaias.
16: Ngem kinuna ni Ahab, Namin-anon nga imbagak kenka a ti laeng pudno ti sawem kaniak iti nagan ti Apo ?
17: Simmungbat ni Micaias, Nakitak dagiti Israelita a nawarawara kadagiti turod. Kasda la karnero nga awan ti mangipastor kadakuada. Ket kinuna ti Apo , Awan ti pangulo dagitoy a tattao; pagawidem nga awan ti pakaan-anoanda.
18: Kinuna ni Ahab ken ni Jehosafat, Kitaem, imbagak kenka nga awan ti ipadto ni Micaias a naimbag maipapan kaniak; bin-ig a dakes!
19: Intuloy ni Micaias, Ita, denggem ti sao ti Apo ! Nakitak ti Apo nga agtugtugaw iti tronona sadi langit; agtatakder dagiti anghelesna iti abayna.
20: Sinaludsod ti Apo , Siasino kadakayo ti mangallilaw ken ni Ahab tapno mapan idiay Ramot ket matay sadiay? Nagduduma ti sinao dagiti angheles.
21: Idi agangay, adda maysa nga espiritu a nagpasango, inasitganna ti Apo ket kinunana, Siak ti mangallilaw kenkuana.
22: Kasano? sinaludsod ti Apo . Insungbat ti espiritu, Innak kadagiti profeta ni Ahab ket pagulbodek ida amin. Kinuna ti Apo , Inka ngaruden. Agballigikanto a mangallilaw kenkuana.
23: Ket inggibus ni Micaias, Daytoy ti naaramid. Pinagulbod ti Apo dagitoy a profetam. Mismo a ti Apo ti nangituyang iti pannakadidigram!
24: Inasitgan ni Zedekias ni Micaias sana tinungpa ket kinunana, Kasano a rimmuar kaniak ti espiritu ti Apo tapno agsao kenka?
25: Maammoamto inton inka aglemmeng iti akinlikud a kuarto ti maysa a balay, kinuna ni Micaias.
26: Kalpasanna, binilin ni Ari Ahab ti maysa kadagiti ofisialesna: Tiliwem ni Micaias ket idatagmo iti mangituray iti siudad, ni Amon ken ni Prinsipe Joas.
27: Ibagam kadakuada nga ipisokda iti pagbaludan ket tinapay ken danum laeng ti ipakanda kenkuana agingga nga agsubliak a sikakaradkad.
28: No agsublika nga awan ti dakes a napasamakmo, kinuna ni Micaias, dayta ti pakakitaan a saan a nagsao kaniak ti Apo ! Ket innayonna, Tunggal maysa kadakayo, denggenyo ti imbagak!
29: Nagkuyog ni Ahab nga ari ti Israel ken ni Jehosafat nga ari ti Juda a napan nangraut iti Ramot idiay Galaad.
30: Kinuna ni Ahab ken ni Jehosafat, Manglimlimoak a makigubat ngem agkaweska a kas ari. Nanglimlimo ngarud ti ari ti Israel ket napan iti paggugubatan.
31: Binilin idi ti ari ti Siria dagiti 32 a pangulo dagiti lugan a pakigubat a dida makiranget iti siasinoman malaksid ti ari ti Israel.
32: Ngarud, idi makitada ni Ari Jehosafat impagarupda nga isu ti ari ti Israel ket dinarupda a dagus. Ngem idi nagriaw ni Jehosafat,
33: naammirisda a saan nga isu ti ari ti Israel ket insardengda a kinamat.
34: Ngem adda mannakigubat a Siriano a nangipasaksak iti panana ket napuntaanna ni Ari Ahab iti nagsaipan ti kabalna. Nasugatanak! inriaw ti ari iti mangiturturong iti luganna a pakigubat ket imbilinna nga umadayoda iti paggugubatan.
35: Iti kangitingitan ti gubat, nagtalinaed a sisasadag ni Ari Ahab iti luganna a sumangsango kadagiti Siriano. Nagayus ti dara ti sugatna ket nalapunos ti datar ti luganna a pakigubat. Natay ti ari idi dumteng ti sumipnget.
36: Idi dandani lumnek ti init, adda bilin a naipaulog iti armada ti Israel, Tunggal maysa agawid iti bukodna a pagilian ken siudad!
37: Natay ngarud ni Ari Ahab. Naipan ti bangkayna idiay Samaria a nangitanemanda kenkuana.
38: Dinalusanda ti luganna iti pagdigosan idiay Samaria. Sadiay, dinilpatan dagiti aso ti darana ken nagbuggoan met dagiti balangkantis a babbai, kas imbaga ni Yahweh a maaramid.
39: Nailanad iti Pakasaritaan dagiti Ari ti Israel ti dadduma a pasamak iti panagturay ni Ari Ahab, agraman ti pakasaritaan ti marfil a palasiona ken amin a siudad a binangonna.
40: Idi natay, ni Ahazias nga anakna ti simmukat kenkuana nga ari.
41: Iti maikapat a tawen a panagturay ni Ahab nga ari ti Israel, naisaad ni Jehosafat nga anak ni Asa nga ari ti Juda.
42: Tallopulo ket lima idi ti tawen ni Jehosafat ket nagturay idiay Jerusalem iti 25 a tawen. Ni Azuba nga anak ni Silai ti inana.
43: Kas iti daydi Asa nga amana, nalinteg iti imatang ni Yahweh. Ngem dina dinadael dagiti pagdaydayawan ket intultuloy dagiti tattao ti nagidatag iti daton ken agpuor iti insenso sadiay.
44: Nakikappia ni Jehosafat iti ari ti Israel.
45: Nailanad iti Pakasaritaan dagiti Ari ti Juda ti dadduma a pasamak iti panagturay ni Jehosafat, dagiti gapuananna a mangipakita iti kinaturedna ken dagiti nakigubgubatanna.
46: Pinagtalawna dagiti natda a lallaki ken babbai a balangkantis a nagtalinaed a nagserbi kadagiti altar a pagdaydayawan dagiti pagano uray idi kalpasan ti panagturay ni Asa nga amana.
47: Awan ti ari ti Edom kadagidi a panawen; nagturay sadiay ti pannakabagi ti ari ti Juda.
48: Nagpaaramid ni Ari Jehosafat iti adu a barko a para biahe tapno aggatang iti balitok idiay Ofir ngem pulos a dida naglayag ta narbada idiay Eziongeber.
49: Iti daydi a tiempo, insingasing ni Ahazias nga ari ti Israel a makipaglayag dagiti tattaona kadagiti tattao ni Jehosafat ngem saan a kinayat ni Jehosafat.
50: Natay ni Jehosafat ket naitanem idiay Jerusalem. Ni Jehoram nga anakna ti simmukat kenkuana a kas ari.
51: Iti maika-17 a tawen a panagturay ni Jehosafat nga ari ti Juda, naisaad ni Ahazias nga anak ni Ahab nga ari ti Israel ket dua a tawen a nagturay idiay Samaria.
52: Nagbasol ken ni Yahweh. Tinuladna dagiti dakes nga aramid daydi amana nga Ahab, ni Jezebel nga inana, ken daydi Ari Jeroboam a nangisungsong kadagiti Israelita nga agbasol.
53: Nagdaydayaw ken nagserbi ken ni didiosen a Baal ket kas iti daydi amana a sinarunona a nagturay, pinagpungtotna ni Yahweh a Dios ti Israel.