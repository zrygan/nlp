1: Napan dagiti tattao ti Efraim ken ni Gideon ket sinaludsodda, Apay a dinakam inayaban idi napanmo ginubat dagiti Midianita? Apay a kastoy ti inaramidmo kadakami?
: Napalalo ti sakit ti nakemda gapu iti daytoy.
2: Ngem kinuna ni Gideon, Saan a maipada ti inaramidko iti inaramidyo. Uray ti bassit nga inaramidyo nga Efraimita, napatpateg nga adayo ngem ti inaramidmi amin nga agkakabagian.
3: Inyawat ti Dios kadakayo da Oreb ken Zeeb a pangulo dagiti Midianita. Adda aya pakaipadaan ti inaramidko iti inaramidyo?
: Bimmaaw ti pungtot dagiti Efraimita a nakangngeg iti saona.
4: Dimteng ni Gideon ken dagiti 300 a tattaona idiay Jordan ket bimmallasiwda. Nabannogdan ngem kamkamatenda pay laeng ti kabusor.
5: Nagdawat ni Gideon kadagiti umili iti Succot. Kinunana, Pangngaasiyo, ta ikkanyo dagiti tattaok iti kanenda. Agkakapsutdan. Kamkamatek dagiti ari ti Midian, da Zeba ken Salmunna.
6: Ngem kinuna dagiti pangulo ti Succot, Apay nga ikkanmi dagiti buyotmo iti kanenda? Naparmekmo kadin da Zeba ken Salmunna?
7: Dakayo ti makaammo, kinuna ni Gideon, ngem inton matiliwko da Zeba ken Salmunna, parigatenkayto babaen iti panangsaplisaplitko kadakayo kadagiti sisiit ti let-ang.
8: Nagtuloy ni Gideon idiay Penuel ket nagpatulong kadagiti tattao sadiay, ngem kas met la iti insungbat dagiti taga-Succot ti insungbatda.
9: Gapu itoy, kinunana kadakuada, Agsubliakto nga awan pakaan-anoak ket rebbaekto daytoy a torre.
10: Adda idiay Carcor da Zeba ken Salmunna agraman armadada. Iti entero a buyot a buklen dagiti kameng ti tribu ti let-ang, agarup 15,000 laengen ti natda; natay ti 120,000 a soldado.
11: Tinaraigid da Gideon ti dalan ti let-ang, iti daya ti Noba ken Jogbea, ket kinellaatda a dinarup ti armada.
12: Nagtaray dagiti dua nga ari ti Midian, da Zeba ken Salmunna, ngem kinamat ida ni Gideon agingga a natiliwda, ket nagbuteng metten ti armadada.
13: Idi nagsubli ni Gideon manipud iti paggugubatan, nagna iti Bessang Heres.
14: Sadiay, adda agtutubo a taga-Succot a natiliwna. Sinaludsodna kenkuana no siasino dagiti panglakayen ti Succot. Sinaggaysa ti agtutubo nga insurat ti nagan dagiti 77 a panglakayen.
15: Napan ni Gideon kadagiti taga-Succot ket sinaludsodna kadakuada, Malagipyo daydi panagkedkedyo a tumulong kaniak? Kinunayo a diyo ikkan iti taraon dagiti nabannog a tattaok agsipud ta diak pay naparmek da Zeba ken Salmunna? Ita, adtoydan.
16: Nangala ni Gideon kadagiti sisiit iti let-ang a pinangdusana kadagiti pangulo ti Succot.
17: Rinebbana pay ti torre ti Penuel ket pinatayna dagiti lallaki iti siudad.
18: Kalpasanna, sinaludsodna kada Zeba ken Salmunna, Ania ti langa dagiti tattao a pinatayyo idiay Tabor?
: Kalanglangam amin ida, insungbatda. Kasda la annak ti ari.
19: Kakabsatko ida, kinuna ni Gideon. Annak amin ida ni inak. No diyo pinatay ida, dikay met koma patayen.
20: Binilinna ni Jeter nga inauna nga anakna a lalaki, Patayem ida.
: Ngem saan nga inasut ni Jeter ti kampilanna. Mabuteng agsipud ta ubing pay laeng.
21: Ngem kinuna da Zeba ken Salmunna ken ni Gideon, Sikan ti mangpatay kadakami. Aramid ti lalaki dayta.
: Pinatay ngarud ida ni Gideon sana innala dagiti arkos a nayukkor kadagiti kamelioda.
22: Kinuna dagiti Israelita ken ni Gideon, Sikan ti mangituray kadakamisika ken dagiti sumarsaruno a kaputotam. Insalakannakami kadagiti Midianita.
23: Saan a siak ti agturay kadakayo, kinuna ni Gideon. Saan met a ti anakko. Ti Apo ti agturay kadakayo.
24: Ngem intuloy ni Gideon ti nagsao, Adda la kiddawek kadakayo. Tunggal maysa itedna kaniak dagiti aritos a sinamsamna. Agar-aritos idi iti balitok dagiti Midianita, kas kadagiti dadduma a tattao iti let-ang.
25: Siraragsakkami a mangited kenka, insungbatda.
: Nangyaplagda iti lupot a nangikabilan ti tunggal maysa iti aritos a sinamsamna.
26: Aginnem a pulo a libra ti dagsen dagiti aritos a balitok nga innala ni Gideon. Saan a naitimbang dagiti arkos, kuentas ken lupot nga ube nga arruaten dagiti ari dagiti Midianita ken dagiti ukkor dagiti kamelioda.
27: Inaramid ni Gideon dagitoy a balitok a sinan-dios sana inkabil idiay Ofra a siudadna. Tinallikudan dagiti amin nga Israelita ti Dios ket napanda idiay Ofra tapno agdaydayawda iti a sinan-dios. Nagbalin daytoy a pakaitibkolan ni Gideon ken ti familiana.
28: Naan-anay ti panangparmek dagiti Israelita iti Midian ket pulos a saanen a bimmangon dagiti Midianita. Nagturay ti urnos ken talna iti Israel iti unos ti 40 a tawen bayat ti panagbiag ni Gideon.
29: Nagsubli ni Gideon iti balayna ket nagnaed sadiay.
30: Pitopulo a lallaki ti putotna ta adu ti assawana.
31: Adda met kamalalana idiay Sikem a naganak iti lalaki ket pinanagananna iti Abimelec.
32: Lakay unayen ni Gideon idi matay. Intabonda iti tanem ni Joas nga amana idiay Ofra a siudad dagiti kakabagian ni Abiezer.
33: Kalpasan ti pannakatay ni Gideon, binaybay-an manen dagiti Israelita ti Dios ket nagdaydayawda kadagiti Baal. Pinagbalinda ni Baal-berit a diosda.
34: Saandan a nagdaydayaw ken ni Yahweh a Diosda, a nangisalakan kadakuada kadagiti kabusor iti likmutda.
35: Saanda a nangipakita iti panagyaman iti familia ni Gideon iti amin a kinaimbag nga impaayna iti Israel.