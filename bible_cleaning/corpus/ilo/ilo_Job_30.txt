1: Ngem ita, rabrabakendakon dagiti lallaki nga in-inaudi ngem siak!
: Annak ida dagiti awan serserbina a tattao;
: diak pay impalubos a tulonganda dagiti asok
: nga agbantay kadagiti arbanko.
2: Napaksuyan ken agkakapuyda a bunggoy;
: agkakapuyda ket awan ti maitulongda.
3: Kasta unay ti panglaw ken bisinda;
: iti rabii, kibkibanda uray dagiti nagango a ramut
: kadagiti putputong ken awan matagtagitao a disso.
4: Pinarut ken kinnanda dagiti mula iti let-ang,
: uray ti awan ramramanna a ramut ti buyboy.
5: Mapapanawda a ririawan dagiti tattao
: ket kasda laeng mannanakaw a maririawan.
6: Kapilitan nga agnaedda kadagiti rukib,
: kadagiti abut a naaramid kadagiti rangkis.
7: Kasda la animal nga agungor iti kabakiran;
: aguummongda iti kasamekan.
8: Tattao nga awan serserbi ken kaes-eskanda!
: Napagtalawda iti daga.
9: Ita, nagbalinak a kas maulit-ulit a kanta,
: ken ubbaw a sarsarita iti imatangda.
10: Karugitdak, ket tupraanda pay toy rupak;
: ipagarupda a naim-imbagda ngem siak.
11: Gapu ta pinarigat ken pinagkapsutnak ti Dios,
: ipakatda ti amin a pungtotda kaniak.
12: Darupendak daytoy naranggas a bunggoy ket agtarayak;
: ipakatda kaniak dagiti pamuspusan a pakadadaelak.
13: Bangenanda ti pagtarayak tapno maparmekdak,
: ket awan ti mangatipa kadakuada.
14: Sumrekda kadagiti abut ti sarikedkedko,
: ket agdadarisonda nga agtupak kaniak.
15: Gapu iti daytoy, malapunosak iti buteng.
: Mapukaw ti taknengko a kas iti pul-oy ti angin,
: awanen ti kinabaknangko a kas iti ulep.
16: Ita, umasidegen ti ipapatayko;
: di met laengen lumag-an ti sagsagabaek.
17: Iti rabii, agut-ot amin a tultulangko;
: di sumardeng ti sakit a mangtutuok kaniak.
18: Gammatan ti Dios ti kueliok,
: ket kunesenna dagiti pagan-anayko.
19: Ipalladawnak iti kapitakan,
: ket awan dumak iti rugit.
20: Umawagak kenka, O Dios,
: ngem pulos a dika sumungbat.
: No agkararagak, dinak met ipangag.
21: Naranggaska la unay kaniak;
: idadanesnak iti amin a pigsam.
22: Baybay-annak nga itayab ti angin;
: ipallatoknak iti nadawel a bagio.
23: Ammok nga ipannak iti pakatayak,
: iti pagtungpalan ti amin a tao.
24: Apay a kabilem ti nadadaelen a tao,
: ti tao nga awanen maaramidna
: no di la agpakpakaasi?
25: Diak aya nakipagladingit kadagiti mailupitlupit?
: Diak aya nakipagrikna kadagiti marigrigat?
26: Ninamnamak nga umay ti ragsak ken lawag,
: ngem sipnget ken rigat ketdi ti dimteng.
27: Kasla marangrangkay toy bagik gapu iti danag ken rigat,
: panagsagaba laeng ti adda iti masakbayak.
28: Magnaak a sililiday ket awan liwliwak;
: agtakderak iti gimong tapno agpatulongak.
29: Dagiti laeng atap nga aso ken kullaaw ti kaduak.
30: Ngimmisiten ti kudilko;
: kasta unay ti gurigorko.
31: Naragsak a tokar ti mangmangngegko idi;
: itan, pasig a sangsangit ken dungdung-aw.