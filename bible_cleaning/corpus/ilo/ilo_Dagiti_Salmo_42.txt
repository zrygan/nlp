1: Kas iti panangtarigagay
: ti ugsa iti nalamiis a danum ti waig,
: kasta met, O Dios, ti panangtarigagayko kenka.
2: Mawawak iti sibibiag a Dios;
: Kaanonto a mabalinko ti mapan agdaydayaw iti sangoananna?
3: Aldaw-rabii nga agsangsangitak,
: ket pannakataraonko dagiti luluak.
: Kanayon a saludsoden dagiti kabusorko,
: Sadino ti ayan ti Diosmo?
4: Lumdaangak no malagipko ti napalabas
: kakuykuyogko idi dagiti mapmapan iti balay ti Dios.
: Ipanguloak ti naragsak a
: bunggoy a mangikankanta
: ken mangipukpukkaw iti pagdaydayaw iti Dios.
5: Apay aya a maladladingitanak?
: Apay aya a mariribukak?
: Mangnamnamaak iti Dios,
: ket idaydayawko manen ti Diosko a mangisalakan kaniak.
6: Iti daytoy a lugar a nakaipanak,
: iturongko kenkuana ti panunotko ta kasta unay ti lidayko.
: Inyegna dagiti dalluyon ti ladingit iti kararuak;
: kas layus nga agdaranudor ti riribuk iti kaunggak,
7: kas dissuor ti agtinnag a danum iti Jordan,
: manipud Bantay Hermon ken Bantay Mizar.
8: Sapay koma ta inaldaw nga ipakita ni Yahweh
: ti di agbalbaliw nga ayatna
: tapno iti rabii agkantaak iti pagdaydayaw kenkuana,
: maysa a kararag iti Dios ti biagko.
9: Kunak iti Dios a salaknibko,
: Apay a linipatannak?
: Apay a di agsarday ti panagsagabak
: iti kinaranggas dagiti kabusorko?
10: Marunawak iti panangpabpabainda kaniak,
: iti kanayon a panangsalsaludsodda,
: Sadino ti ayan ti Diosmo?
11: Apay aya a maladladingitanak?
: Apay aya a mariribukak?
: Mangnamnamaak iti Dios,
: ket idaydayawko manen,
: ti mannubbot ken Diosko.