1: Madaydayaw ti Apo !
: Idaydayawyo ti Apo manipud langit,
: dakayo nga agnaed kadagiti nangato a disso!
2: Idaydayawyo, dakayo nga anghelesna;
: idaydayawyo, dakayo a nailangitan nga armadana.
3: Idaydayawyo, init ken bulan;
: idaydayawyo, dakay a rumimatrimat a bituen!
4: Idaydayawyo, dakay a kangatoan a langit;
: idaydayawyo, dakay a danum
: iti ngatoen ti tangatang!
5: Agdaydayawda koma amin iti nagan ti Apo ,
: ta idi nagsao, naparsuada.
6: Babaen iti bilinna, impasdekna ida
: iti ayanda nga agnanayon awan inggana,
: ket dida mabalin ti agsalungasing.
7: Idaydayawyo ti Apo manipud iti daga,
: dakay a dragon ti taaw ken mangliwengliweng a danum,
8: dakay a kimat ken yelo,
: niebe ken angep, napigsa nga angin,
: amin nga agtungpal iti bilinna!
9: Idaydayawyo, dakay a bantay ken turod,
: amin a kayo nga agbunga ken amin a bakir.
10: Idaydayawyo, dakayo nga animal nga amo ken atap,
: aguy-uyas a parsua ken amin a tumatayab.
11: Idaydayawyo ti Apo ,
: dakayo nga ari ken amin a tattao,
: dakayo a prinsipe ken ukom iti amin a daga!
12: Uray dakayo a babbaro ken babbalasang,
: lallakay ken ubbing!
13: Idaydayawda koma ti Apo ,
: ta natantan-ok ngem ti amin ti naganna,
: ta ringbawan ti dayagna ti langit ken ti daga.
14: Pinagbalinna a nabileg ti pagilianna,
: isut' gapuna nga idaydayaw ti amin a tattaona,
: ti Israel a napateg kenkuana.
: Madaydayaw ti Apo !