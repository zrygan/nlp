1: Asi pay dagiti kabusortayo! Nagagaw ken nangliputda idinto ta awan ti nangag-agaw iti sanikuada ken nangliput kadakuada. Ngem agpatingganto ti panagagaw ken panagliputda, ket mismo nga isudanto dagiti biktima ti panagtakaw ken panagliput.
2: Kaasiannakami, O Apo . Sika ti pangnamnamaanmi. Salaknibannakam iti inaldaw, ken isalakannakami iti tiempo ti rigat.
3: No tulongannakami a makiranget, agtataray dagiti nasion manipud iti arimbangaw ti gubat, ket mawarawarada.
4: Maagaw dagiti sanikuada ket maipanawda a kas samsam.
5: Nagtan-ok ketdin ti Apo ! Iturayanna ti amin. Isaknapna iti Jerusalem ti kinalinteg ken kinaimbag.
6: Ikkanna iti talged ti nasion. Kanayon a salaknibanna dagiti tattaona, ket ikkanna ida iti sirib ken ammo. Kapatgan a gamengda ti panagdayawda a sibubuteng iti Apo .
7: Agdawdawat dagiti natured a lallaki iti tulong! Agsangsangit iti nasaem dagiti naibaon a manggun-od iti kappia.
8: Napeggad dagiti dakkel a dalan ket awan ti agdaliasat sadiay. Mawaswas dagiti katulagan, ket masalungasing dagiti nagnunumoan. Awanen ti mararaem a tao.
9: Awanen dagiti mula ket nabaybay-anen ti daga. Nalaylay dagiti bakir ti Libano ken nagbalin a kasla let-ang ti nadam-eg a tanap ti Saron. Agregreg dagiti bulong dagiti kayo idiay Basan ken Bantay Carmel.
10: Kuna ti Apo kadagiti nasion, Ita, agtignayakon! Ipakitak ti kinabilegko.
11: Awan serserbi dagiti planoyo, ket awan mamaay ti amin nga aramidyo. Mayarig ti espirituk iti apuy a mangdadael kadakayo.
12: Mapuorankayto agingga nga agbanagkayto a kas iti apug, kas kadagiti siitsiitan a mula a mapuoran agingga a dumapu.
13: Dakayo nga adda iti asideg ken dakayo nga adda iti adayo, denggenyo ti saok maipapan kadagiti inaramidko ket bigbigenyo ti pannakabalinko.
14: Agtigtigerger iti buteng dagiti managbasol a tattao ti Sion. Kunada, Kasla apuy a sumsumged nga agnanayon ti panangukom ti Dios. Adda kadi makalasat kadatayo iti kasta nga apuy?
15: Makalasatka no sawem ken aramidem ti nalinteg. Dimo aramaten ti pannakabalinmo a mangsaur kadagiti napanglaw. Dika met umawat iti pasuksok. Dika makikadua kadagiti agpanggep nga agpapatay wenno kadagiti agaramid iti dadduma a kinadakes.
16: Agballigikanto no aramidem dagitoy, ket natalgedkanto a kas iti adda iti uneg ti natibker a sarikedked. Addanto taraon a kanem ken danum nga inumem.
17: Makitamto manen ti maysa nga ari a sidadayag a mangituray iti daga a dumanon iti amin a suli.
18: Lagipto laengen ti sigud a panagbutengmo kadagiti ganggannaet nga agsingsingir iti buis ken kadagiti espia.
19: Dimonton makita dagiti natangsit a ganggannaet a dimo maawatan ti pagsasaona.
20: Kitaem ti Sion, ti siudad a pagramrambakantayo kadagiti naituding a fiestatayo. Kitaem ti Jerusalem! Natalgedto a lugar a pagnaedan. Arignanto iti tolda a pulos a di magaraw, a dagiti pasokna saan a mabag-ut ken saan a magsat dagiti talina.
21: Ipakitanto ti Apo ti dayagna kadatayo. Agnaedtayto iti igid dagiti nalawa a karayan ken waig, ngem awanto ti barko dagiti kabusor nga aglayag kadakuada.
2223: Awan serserbi dagiti tali dagita a barko. Saan a maukrad dagiti layagda! Maitalawto ti amin a kinabaknang ti armada ti kabusor. Adunto unay ti masamsam ket uray dagiti pilay addanto mabingayda. Ti Apo ti aritayto. Iturayan ken salaknibannatayto.
24: Awanto ti uray maysa nga agnaed iti dagatayo nga agagal iti sakit, ket mapakawanto dagiti amin a basbasol.