1: O Dios, isalakannak!
: Ta pagattengngedkon ti danum
: ket dandaniakon malmes.
2: Lumnedakon iti nauneg a gayong-gayong,
: ket awan natangken a pagbatayak.
: Addaak iti adalem a danum,
: ket lemmesendakon dagiti dalluyon.
3: Nautoyanakon nga umaw-awag iti tulong,
: ket agmagan ti karabukobko;
: naapgesen dagiti matak a mangur-uray kenka.
4: Ad-adu ngem dagiti buokko
: dagiti gumurgura kaniak nga awan gapuna;
: padpadaksendak dagiti kabusorko,
: napipigsada ket kayatdak a patayen.
: Ipabasolda a nagtakawak,
: paisublida kaniak ti kunada nga innalak.
5: Ammom, O Dios, ti kinamaagko;
: saan a nailinged kenka dagiti basolko!
6: Saan koma a siak ti gapuna
: a maibabain dagiti agtalek kenka,
: O Apo a Dios a Mannakabalin-amin!
: Saan koma a siak ti gapuna
: a malalais dagiti agdaydayaw kenka,
: O Dios ti Israel!
7: Sika ti gapuna a naum-umsiak,
: ket iti bain nalapunosak.
8: Kadagiti kakabsatko, sangsangaili ti kayarigak;
: kaslaak ganggannaet iti familiak.
9: Kasla gumilgil-ayab nga apuy
: ti panagayatko iti Templom;
: siak ti nagtinnagan dagiti umsi a maiturong kenka.
10: Babaen iti panagayunar, agpakumbabaak
: ket gapu itoy, maum-umsiak.
11: Agpanesak, ket katkatawaandak.
12: Kadagiti kalkalsada, sarsaritaendak;
: agputar dagiti mammartek iti kankanta maipapan kaniak.
13: Ngem no siak, agkararagak kenka, O Apo .
: Sumungbatka O Dios, iti kayatmo a tiempo.
: Ipangagnak gapu iti ayatmo a naindaklan,
: gapu ta tungpalem ti karim a mangisalakan.
14: Lumnedakon iti gayong-gayong, ispalennak.
: Salaknibannak kadagiti kabusorko;
: iti adalem a danum, alawennak.
15: Dimo kad ipalubos a yanudnak ti layus;
: dimo itulok nga alun-onennak ti yuyeng,
: dimo itulok a lumnedak iti tanem.
16: O Apo , iti kinaimbag ti di agbaliw nga ayatmo ipangagnak;
: iti naindaklan a panangngaasim, taliawennak.
17: Dimo kad ilemmengan toy adipenmo;
: sungbatannak a dagus ta kasta unay ti panagtuokko!
18: Umayka ket isalakannak;
: kadagiti kabusorko ispalennak.
19: Ammom ti pannakaum-umsik,
: ti pannakaibabain ken pannakalalaisko;
: makitam dagiti amin a kabusorko.
20: Gapu iti pannakaum-umsi, nagdara toy puso,
: ket ti naan-anay a namnamak napukawko.
: Nangnamnamaak iti asi ngem awan nangngaasi kaniak;
: nagur-urayak iti pannakaliwliwa ngem naupayak.
21: Inikkandak iti sabidong idi mabisinak;
: pinainumdak iti suka idi mawawak.
22: Agbalin koma dagiti padayada a pakadadaelanda;
: sapay koma ta pakatnaganda dagiti fiestada.
23: Pagbulsekem ida tapno dida makakita;
: kanayon a pagtigergerem ida!
24: Idissuormo kadakuada ti pungtotmo;
: layusem ida iti rungsotmo!
25: Mabaybay-an koma a madadael ti kampoda;
: awan koma ti agnaed kadagiti toldada!
26: Idadanesda dagiti dinusam;
: sarsaritaenda ti panagsagaba dagiti dinangram.
27: Isuratmo dagiti amin a basolda;
: dimo iraman nga isalakan ida.
28: Iti libro dagiti sibibiag
: mapunas koma ti naganda;
: iti listaan dagiti tattaom, mailaksidda koma.
29: Ngem nakakaasi ken matutuokak, ket napukawen namnamak;
: arayatennak, O Dios, isalakannak!
30: Agkantaakto nga agdaydayaw iti Dios;
: ipakaammokto ti kinatan-okna babaen iti panagyamanko kenkuana.
31: Ad-addanto a pagragsakanna daytoy ngem iti baka
: wenno toro a baka a maidaton kenkuana.
32: No makita daytoy dagiti maidadanes, agragsakda;
: dagiti agdaydayaw iti Dios, maparegtada.
33: Ipangagna dagiti nakurapay ken adda kasapulanna,
: ket laglagipenna dagiti naibalud a tattaona.
34: Dayawenyo ti Dios, dakayo a langit ken daga,
: dakay a baybay ken amin a parsua nga agnaed kadakuada!
35: Ta isalakanto ti Dios ti Jerusalem,
: ket bangonennanto manen dagiti ili ti Juda.
: Agnaedto sadiay dagiti tattaona,
: ket tagikuaendanto dayta a daga.
36: Tawidento dagiti kaputotan dagiti adipenna ti daga
: ket agnaedto sadiay dagiti agayat kenkuana.