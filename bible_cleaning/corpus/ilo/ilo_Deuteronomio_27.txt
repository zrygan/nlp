1: Kinuna ni Moises ken dagiti pangulo ti Israel kadagiti tattao, Tungpalenyo dagiti amin nga ibilinko kadakayo ita nga aldaw.
2: Iti aldaw a ballasiwenyo ti Karayan Jordan a mapan iti daga nga ited kadakayo ti Apo a Diosyo, mangipasdekkayto iti sumagmamano a dadakkel a bato sayo palitadaan.
3: Isuratyo kadagitoy dagiti amin a linteg ken pannursuro. Inton nakastrekkayon iti nabaknang ken nadam-eg a daga nga ited kadakayo ti Apo a Diosyo kas inkarina kadagidi kapuonanyo,
4: ket addakayon iti ballasiw ti Jordan, ikabilyonto dagitoy a bato idiay Bantay Ebal sayo palitadaan a kas imbilinko kadakayo.
5: Mangbangonkayo sadiay iti altar a bato a maipaay iti Apo a Diosyo; dikay agaramat iti landok nga alikamen.
6: Ngamin, masapul a saan a natikapan dagiti bato nga aramatenyo iti aniaman nga altar a bangonenyo a maipaay iti Apo a Diosyo. Sadiay ti pangidataganyo kadagiti daton a mapuoran.
7: Sadiay met ti pangidataganyo ken pangananyo iti daton a pakikappia ket agyamankay iti imatang ti Apo a Diosyo.
8: Isuratyo a silalawag ti tunggal balikas dagiti linteg ti Apo kadagiti napalitadaan a bato.
9: Kinuna ni Moises ken dagiti papadi a Levita kadagiti amin nga Israelita: Tattao ti Israel, dumngegkayo a nalaing! Ita nga aldaw, nagbalinkayon a tattao ti Apo a Diosyo.
10: Agtulnogkayo ngarud kenkuana ket tungpalenyo dagiti amin a lintegna nga itedko kadakayo ita nga aldaw.
11: Imbaga ni Moises kadagiti Israelita,
12: Apaman a maballasiwyo ti Jordan, dagiti sumaganad a tribu ti agtakderto iti Bantay Gerizim inton mabendisionan dagiti tattao: Simeon, Levi, Juda, Issacar, Jose ken Benjamin.
13: Dagitoyto met ti agtakder iti Bantay Ebal inton maipakdaar dagiti lunod: Ruben, Gad, Aser, Zabulon, Dan ken Neftali.
14: Kastoyto ti ipakaammo dagiti Levita iti napigsa a timek
15: Maipatay ti lunod ti Dios iti siasinoman nga agaramid iti didiosen a bato, kayo wenno metal ket pagdaydayawanna iti nalimed. Kagura ti Apo ti panagdaydayaw kadagiti didiosen.
: Amen, isungbatto dagiti tattao.
16: Maipatay ti lunod ti Dios iti siasinoman a di agraem kadagiti nagannak kenkuana.
: Amen, isungbatto dagiti tattao.
17: Maipatay ti lunod ti Dios iti siasinoman a mangyalis iti mohon ti daga ti kaarrubana.
: Amen, isungbatto dagiti tattao.
18: Maipatay ti lunod ti Dios iti siasinoman a mangyaw-awan iti bulsek.
: Amen, isungbatto dagiti tattao.
19: Maipatay ti lunod ti Dios iti siasinoman a mangilupitlupit iti kalintegan ti ganggannaet, ulila wenno balo a babai.
: Amen, isungbatto dagiti tattao.
20: Maipatay ti lunod ti Dios iti siasinoman a mangibabain iti amana iti panangkaiddana iti siasinoman kadagiti assawa ni amana.
: Amen, isungbatto dagiti tattao.
21: Maipatay ti lunod ti Dios iti siasinoman a mangkaidda iti animal.
: Amen, isungbatto dagiti tattao.
22: Maipatay ti lunod ti Dios iti siasinoman a mangkaidda iti kabsatna a babai wenno kabsatna iti ama wenno iti ina.
: Amen, isungbatto dagiti tattao.
23: Maipatay ti lunod ti Dios iti siasinoman a mangkaidda iti katuganganna a babai.
: Amen, isungbatto dagiti tattao.
24: Maipatay ti lunod ti Dios iti siasinoman a mangliput a mangpatay iti padana a tao.
: Amen, isungbatto dagiti tattao.
25: Maipatay ti lunod ti Dios iti siasinoman nga umawat iti pasuksok tapno patayenna ti awan basolna.
: Amen, isungbatto dagiti tattao.
26: Maipatay ti lunod ti Dios iti siasinoman a di agtulnog iti amin a linteg ken pannursuro ti Dios.
: Amen, isungbatto dagiti tattao.