1: O Apo , apay nga adayoka unay kaniak?
: Iti tiempo ti riribuk, apay nga ilemmengannak?
2: Napalangguad ti managdakdakes ket idadanesna ti marigrigat.
: Matnag koma iti palab-og nga inna impakat.
3: Pagpangas ti managdakdakes ti dakes a tarigagayna;
: iti kinaagumna, agilunod ket laisenna ni Yahweh.
4: Iti kinatangsitna kastoy ti kunkunana,
: Awan ti Dios; saanak nga agsagaba!
: Kastoy ti kanayon a pampanunotenna.
5: Agballigi iti amin nga aramidna.
: Dina maawatan dagiti pangngeddeng ti Dios;
: laisenna dagiti kabusorna.
6: Kunana iti bagina, Diakto pulos maan-ano;
: diakto mariribuk uray inton kaano.
7: Pasig a lunod, ulbod, ken pammutbuteng ti sasawenna;
: makapaldaang ken nagubsang dagiti balikasna.
8: Aglemmeng iti lugar nga awan matagtagitao;
: aguray sadiay a pumatay kadagiti awan basolna.
: Siimenna dagiti sanebenna nga awan gawayna.
9: Aguray a kas leon iti paglemlemmenganna.
: Agpadpadaan sadiay iti napanglaw;
: ket ipanawna ti natiliw iti palab-ogna.
10: Napasag ti tao, awan gawayna;
: naparmek iti inaayup a pigsa.
11: Kuna ti managdakdakes iti nakemna,
: Ti Dios nanglipaten!
: Inlemmengna ti rupana kaniak!
12: Dusaem, O Apo , dagiti managdakdakes!
: O Dios, dimo liplipatan ti agsagsagaba.
13: Apay, O Dios, nga umsiennaka ti managdakdakes
: ket kunana iti bagina, Diakto lak-amen ti ipatayna a dusa?
14: Ngem saanka a nakakidem;
: makitam ti panagrigat ken panagsagaba
: ket sisasaganaka a mangted iti tulong.
: Kumamang kenka ti awan gawayna,
: ken tultulongam ti awan amana.
15: Dadaelem ti pigsa dagiti dakes ken killo;
: dusaem ida gapu iti kinadakesda;
: agingga a saandan nga agaramid iti kasta.
16: Ni Yahweh isu ti ari nga awan inggana;
: mapukawto dagiti agdaydayaw
: kadagiti didiosen iti dagana.
17: Mangngegmo, O Apo , ti kararag dagiti nanumo;
: papigsaem ti pakinakemda.
18: Ipangagmo ti asug dagiti maidadanes ken dagiti ulila,
: ket iti panangukommo, ipaaymo ti kalinteganda
: tapno ti tao saannan a butbutngen ti padana.