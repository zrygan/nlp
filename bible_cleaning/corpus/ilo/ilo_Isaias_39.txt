1: Iti dayta met la a tiempo, nadamag ni Merodak Baladan nga ari ti Babilonia ken anak ni Baladan a nagsakit ni Ari Hezekias. Iti kasta, pinatulodanna iti surat ken sagut.
2: Inawat ni Hezekias dagiti naibaon ket impakitana kadakuada ti kinabaknangnadagiti pirak ken balitokna, dagiti bangbanglo ken lana ken amin nga armasna a pakigubat. Impakitana dagiti amin nga adda kadagiti pagiduldulinanna ken dagiti amin nga adda iti pagarianna.
3: Napan ni profeta Isaias ken ni Ari Hezekias ket sinaludsodna, Taga-ano dagiti lallaki ken ania ti imbagada kenka?
: Insungbat ni Ari Hezekias, Naggapuda iti adayo a dagaidiay Babilonia.
4: Ania ti nakitada iti palasio? sinaludsod ni Isaias.
: Nakitada amin. Impakitak ti amin nga adda iti pagiduldulinak, insungbat ni Ari Hezekias.
56: Imbaga ngarud ni Isaias iti ari, Kuna ti Apo a Mannakabalin-amin a dumtengen ti tiempo a maipan idiay Babilonia ti amin nga adda iti palasiom, dagiti inurnong dagiti kapuonam manipud idi agingga ita. Awanto a pulos ti mabati.
7: Maitalawto ti dadduma kadagiti annakmo ket agbalindanto nga eunoko nga agserbi iti palasio ti ari ti Babilonia.
8: Impagarup ni Ari Hezekias a kayat a sawen daytoy ti kaadda ti kappia ken talged bayat ti panagbiagna, isut' gapuna nga insungbatna, Napintas ti sao ti Apo nga imbagam kaniak.