1: Nagsao ti Apo kaniak.
2: Kinunana, Anak ti tao, adda idi agkabsat a babbai.
3: Idi ubbingda nga agnanaed idiay Egipto, napukawda ti kinabirhenda ket nagbalinda a balangkantis a babbai.
4: Ni Ohola ti inauna isu ti Samaria, ket ni Oholiba ti adingna isu ti Jerusalem. Inkallaysak ida a dua ket impasngayandak kadagiti annak.
5: Nupay asawak ni Ohola, intultuloyna latta ti kinabalangkantisna. Naderrep kadagiti kaayan-ayatna a taga-Asiria.
6: Mannakigubatda a naka-uniforme iti nangina a lupot, natatan-ok ken nangangatoda nga ofisiales ti armada. Natataerda amin nga agtutubo a turayen dagiti nagkabalio a soldado.
7: Inted ni Ohola ti bagina a kas balangkantis kadagiti nangato a tattao iti Asiria, ket tinulawanna ti bagina babaen iti panagdaydayawna kadagiti didiosen dagiti nangibukbokanna iti kinaderrepna.
8: Dina insardeng ti panagbalangkantisna nga inrugina manipud iti panagnaedna idiay Egipto. Idi panawen ti kinabalasitangna, kinakaiddan dagiti lallaki a nangarusibsib iti kinalasbangna.
9: Isut' gapuna a binay-ak iti ima dagiti kaayan-ayatna a taga-Asiria a nagderrepanna iti kasta unay.
10: Linabusanda, innalada dagiti annakna sada pinatay iti kampilan. Ket sarsaritaen dagiti babbai iti amin a lugar ti nagbanaganna.
11: Nakita daytoy ni Oholiba, ngem narukrukop ken nakarkaro ti kinabalangkantisna ngem ni manangna nga Ohola.
12: Naderrep met kadagiti natatan-ok ken ofisiales a taga-Asiria ken dagiti mannakigubat a nagkawes kadagiti narangrang nga uniporme. Natataerda nga agtutubo nga ofisiales ti armada.
13: Nakitak a balangkantis a namimpinsan ni Oholiba ket dakes a kas ken ni manangna.
1415: Kimmaro a kimmaro ti kinabalangkantis ni Oholiba. Nagargari kadagiti ladawan dagiti nangato nga ofisiales ti Babilonia a naikitikit kadagiti bakud ken napintaan iti makapurar a nalabaga. Naputipotan dagiti siketda ket adda napintas a turban kadagiti uloda.
16: Apaman a nakitana dagiti ladawan, rimmugso ti riknana ket nangibaon kadagiti mangayab kadakuada idiay Babilonia.
17: Immay dagiti taga-Babilonia tapno kaiddaenda. Kinaidda ken tinulawanda agingga a nauma kadakuada.
18: Impakitana ti bagina a lamolamo ket binay-anna a maammoan ti amin ti kinabalangkantisna. Naumaak kenkuana a kas iti pannakaumak ken ni manangna.
19: Nailumlom iti kinabalangkantisna ket inulitna dagiti aramidna a kas balangkantis idi balasitang pay idiay Egipto.
20: Nagargari kadagiti lallaki a dadakkel ti mabagbagida a kas iti mabagbagi ti kabalio ken kasla kabalio ti panagparuarda.
21: Oholiba, kayatmo nga aramiden manen ti kinabalangkantismo idi addaka idiay Egipto, idi impalubosmo nga abalbalayen dagiti lallaki dagiti susom ket napukawmo ti kinabirhenmo.
22: Ita, Oholiba, siak nga Apo a Dios , kastoy ti kunak kenka. Naumakan kadagitoy a kaayan-ayatmo, ngem pagpungtotekto ida ket yegko ida a manglawlaw kenka.
23: Yegkonto amin a taga-Babilonia ken Caldeo, dagiti lallaki a taga-Pekod, Soa ken Koa agraman dagiti amin a taga-Asiria. Ummongek amin dagita natataer ken agtutubo nga ofisiales, amin a natan-ok ken nangato nga ofisiales ti armada.
24: Aggapudanto iti amianan a mangdarup kenka. Ikuyogdanto ti adu a soldado agraman dagiti lugan a pakigubat ken dagiti lugan nga agkarga kadagiti masapulda. Sikakalasag ken nakahelmetdanto a manglakub kenka. Yawatkanto kadakuada, ket ukomendakanto kas mayannurot kadagiti lintegda.
25: Gapu ta kapungtotka, palubosakto ida a mangaramid iti kaykayatda kenka gapu iti pungtotda. Isinadanto ti agong ken dagiti lapayagmo ket patayendanto dagiti annakmo. Wen, alaendanto ida, ket puorandanto ida a sibibiag.
26: Ray-abendanto dagiti pagan-anaymo, ket alaendanto dagiti alahasmo.
27: Pasardengekto ti kinaderrepmo ken dagiti naalas nga inar-aramidmo manipud idi addaka idiay Egipto. Dimonton kitaen dagiti imahen wenno malagipen ti Egipto.
28: Kastoy ti kuna ti Apo a Dios , Yawatkanto kadagiti tattao a kagurguram ken nauman kenka.
29: Gapu ta kaguradaka, alaendanto ti amin a nagbannogam, ket panawandakanto a lamolamo. Malukaisanto ti kinabalangkantismo. Ti kinaderrep ken ti kinabalangkantismo
30: ti nangyeg iti kastoy a kasasaadmo. Balangkantiska a kinaidda dagiti nasion, ket tinulawam ti bagim babaen iti panagdaydayawmo kadagiti didiosenda.
31: Tinuladmo ti aramid ni kabsatmo. Ngarud, yegkonto ti dusa kenka a kas iti dusa a sinagabana.
32: Kuna ti Apo a Dios ,
: Uminumkanto iti kopa ni kabsatmo,
: kopa a dakkel ken nauneg ti lansadna.
: Napno dayta a kopa
: ket lalaisen ken umsiendakanto ti amin.
33: Agdiwerdiwerkanto kas iti nabartek;
: kopa ti panagbuteng ken pannakadadael,
: ti kopa ni kabsatmo a Samaria.
34: Arub-obemto ti amin agraman arinsaedna,
: ket ibarsakmonto ti kopa.
: Sugatsugatemto ti barukongmo
: babaen kadagiti ribakna.
: Mapasamakto amin dagitoy.
: Ta daytoy ti sao ti Apo a Dios .
35: Kastoy ti kuna ti Apo a Dios , Agsipud ta linipatan ken tinallikudannak, sagabaemto ti dusa ti kinaderrepmo ken ti kinabalangkantismo.
36: Kinuna ti Apo kaniak, Anak ti tao, sisasaganaka kadi a mangukom kada Ohola ken Oholiba? Idarummo ida gapu kadagiti nakaal-alas nga inar-aramidda.
37: Nakikamalala ken nagpapatayda. Nakikamalalada kadagiti didiosenda. Pinatayda dagiti annakko nga impasngayda. Pinuoranda dagiti annakko a kas daton kadagiti didiosenda.
38: Saan la a dayta. Tinulawanda ti Templok, ket saanda a nginilin ti intuyangko nga Aldaw a Panaginana.
39: Iti dayta nga aldaw a panangpapatayda kadagiti annakko a kas daton kadagiti didiosen, immayda iti Templok ket tinulawanda!
40: Masansan a mangibaonda kadagiti mapan mangawis kadagiti lallaki nga adda iti adayo ket umay dagiti lallaki. Agdigos dagiti agkabsat a babbai, pintaanda ti matada ket isuotda dagiti alahasda.
41: Agtugawda iti nalamuyot a pagiddaan. Iti lamisaan iti sangoda, ikabilda dagiti insenso ken lana ti olibo nga intedko kadakuada.
42: Mangngeg ti ariwawa ti nalang-ay a bunggoy dagiti tattao nga aggapu iti let-ang. Pulserasanda dagiti babbai ken balangatanda ida kadagiti agkakapintas a korona.
43: Iti kasta, kinunak iti bagik nga us-usarenda a kas balangkantis ti maysa a babai a bimmaket a nakikamkamalala.
44: Inulit-ulitda ti napan kadagitoy a babbai a balangkantis. Napnapanda kada Ohola ken Oholiba, dagita dakes a babbai.
45: Maidarumdanto iti pannakikamalala ken pammapatay ket sentensiaanto ida dagiti nalinteg a lallaki. Ngamin, mannakikamalalada ken mammapatayda.
46: Kastoy ti kuna ti Apo a Dios , Mangyegka iti bunggoy a mangriribuk kadakuada ken mangsamsam kadagiti sanikuada.
47: Bay-am ti bunggoy a mangubor ken mangrangrangkay kadakuada, mangpapatay kadagiti annakda ken mangpuor kadagiti balbalayda.
48: Pagsardengekto ti immoralidad iti entero a daga a pakaballaagan dagiti amin a babbai tapno dida makikamalala kas kadagiti agkabsat.
49: Ket dakayo nga agkabsat, agsagabakayto gapu iti kinaderrepyo ken ikaroyonto ti basolyo gapu iti panagdaydayawyo kadagiti imahen. Iti kasta, maammoanyonto a siak ti Apo a Dios .