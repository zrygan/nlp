1: No adda profeta wenno tao a mangilawlawag iti tagtagainep a mangipakita kadakayo iti maysa a milagro wenno datdatlag,
2: ket awisennakayo nga agdaydayaw ken agserbi kadagiti didiosen a diyo pay nagdaydayawan. Uray no matungpal ti karina,
3: diyo ipangpangag dayta a tao. Susuotennakayo la ti Apo a Diosyo tapno maammoanna no ay-ayatenyo met laeng ti Apo iti amin a pusoyo.
4: Tungpalenyo ti Apo ket agbutengkayo kenkuana. Agtulnogkayo kenkuana ket salimetmetanyo dagiti bilinna; agdaydayaw ken agtalinaedkayo a napudno kenkuana.
5: Ngem patayenyo ti siasinoman a profeta wenno mammadles a mangibaga a supringenyo ti Apo a nangiruar kadakayo idiay Egipto a nakatagabuanyo. Dakes ti kasta a tao ket panggepnakayo nga isina iti panagbiag nga imbilin ti Apo a panagbiagyo. Masapul a maikkat dayta a kinadakes iti sidongyo.
6: Nalabit nga umay a sililimed ti kabsatyo wenno annakyo wenno ti patpatgenyo nga asawa wenno ti nadekket a gayyemyo ket awisennakayo nga agdaydayaw kadagiti sabali a didiosen, a diyo pay nagdaydayawan kasta met dagidi kapuonanyo.
7: Nalabit nga allukoyennakayo ti maysa kadakuada nga agdaydayaw kadagiti didiosen dagiti agnaed iti asidegyo wenno kadagiti didiosen dagiti agnaed iti adayo.
8: Ngem dikay paallukoy kenkuana; diyo pay ketdi ipangpangag. Diyo kaasian; diyo isakit wenno salakniban.
9: Papatayenyo! Dakayo ti umuna a mangbato kenkuana ket kalpasanna batoen met dagiti dadduma.
10: Batoenyo agingga a matay! Pinanggepnakayo nga isina iti Apo a Diosyo a nangiruar kadakayo idiay Egipto a nakatagabuanyo.
11: Madamagto dagiti amin nga Israelita ti napasamak ket agbutengdanto; awanton ti agaramid iti kasta a kinadakes iti sidongyo.
12: Inton agnaedkayon kadagiti ili nga ited ti Apo a Diosyo, mabalin a madamagyo
13: nga adda sumagmamano nga awan serserbina a kailianyo a nangyaw-awan kadagiti tattao iti ilida nga agrukbab agdaydayaw kadagiti didiosen a diyo pay nagdaydayawan.
14: No madamagyo daytoy, palutpotenyo a naimbag ket no pudno a naaramid ti kasta a kinadakes,
15: patayenyo amin nga agnaed iti dayta nga ili ken amin a bakada. Dadaelenyo a mamimpinsan dayta nga ili.
16: Ummongenyo dagiti amin a sanikua dagiti tattao nga agnaed sadiay ket ipanyo iti plasa. Kalpasanna, puoranyo ti ili ken amin a linaonna kas daton iti Apo a Diosyo. Bay-anyo nga aglangalang dayta nga ili iti agnanayon ket dinton mabangon.
17: Awan ti alaenyo kadagiti naituding a madadael tapno agbaaw ti pungtot ti Apo ken kaasiannakayo ket paaduennakayto a kas inkarina kadagiti kapuonanyo.
18: Kasta ti aramidenna no tungpalenyo dagiti amin a bilin nga intedko kadakayo ita nga aldaw ket aramidenyo ti pagayatanna.