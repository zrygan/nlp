1: Rinabii a matagtagainepko ti kaayan-ayatko,
: sapsapulek ngem diak masarakan.
2: Bimmangonak ket sinursorko ti siudad,
: linasatko dagiti kalsada ken lansangan.
: Binirbirokko ti kaayan-ayatko,
: sinapsapulko ngem diak masarakan.
3: Nasarakandak dagiti patrolia iti siudad;
: sinaludsodko kadakuada no nakitada ti kaayan-ayatko.
4: Idi makapanawakon iti ayan dagiti guardia,
: nasarakak ti kaayan-ayatko.
: Inarakupko ket diak pinalubosan
: agingga nga inyawidko iti balay ni inak,
: iti kuarto a nakaipasngayak.
5: Ikariyo kaniak, babbai iti Jerusalem,
: isapatayo kadagiti napardas nga ugsa ken korso
: a diyo singsingaen ti panaginnayatmi.
6: Ania daytoy sumungad nga aggapu idiay let-ang,
: kasla umasimbuyok nga asuk
: nga agat-mirra ken insenso
: ken nabanglo a polbos dagiti agtagtagilako?
7: Umayen ni Solomon, situtugaw iti trono nga awitda;
: guguardiaan ti innem a pulo a mannakigubat,
: dagiti kalaingan a soldado iti Israel.
8: Nalaingda amin nga agiggem iti kampilan;
: beteranoda iti gubat.
: Nakaibarikes ti tunggal maysa iti kampilan,
: ket sisasaganada a makiranget
: iti dumarup iti rabii.
9: Agtugtugaw ni Ari Solomon iti sofa
: a naaramid iti kasayaatan a kayo.
10: Nakalupkopan iti pirak dagiti saka ti sofa
: naabbongan iti lupot a nabordaan iti balitok.
: Nabungon iti nalabaga a lupot dagiti kudsonna
: nga inaramid a siaayat dagiti babbai ti Jerusalem.
11: Babbai iti Sion, umayyo kitaen ni Ari Solomon.
: Insaad ni inana ti korona iti ulona
: iti aldaw a panagkasarna;
: wen, iti aldaw ti rag-o ken ragsakna.