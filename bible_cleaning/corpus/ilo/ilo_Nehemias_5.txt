1: Dimteng ti panawen a nagreklamo dagiti tattao, lallaki ken babbai, gapu iti aramid dagiti padada a Judio.
2: Adda dagiti nagkuna, Adukami a sangafamiliaan. Masapulmi ti taraon tapno agbiagkami.
3: Adda met dagiti nagkuna: Kapilitan nga insaldami dagiti talon, kaubasan ken balaymi tapno adda igatangmi iti kanenmi ket dikam agbisin.
4: Kinuna pay ti dadduma, Immutangkami iti kuarta tapno adda pagbuismi kadagiti talon ken kaubasanmi.
5: Ti kasapulanmi kas met laeng iti kasapulan dagiti padami a Judio. Ania ti nakaigiddiatan dagiti annakmi kadagiti annakda? Ngem inkapilitan a patagabumi dagiti annakmi. Kinaagpaysona, nailakomin a tagabu dagiti sumagmamano nga annakmi a babbai. Awan ti maaramidmi ta sabalin ti agtagikua kadagiti taltalon ken kaubasanmi.
6: Napalalo ti pungtotko a nakangngeg kadagiti reklamoda,
7: ket inkeddengko ti agtignay. Napanak kadagiti papangulo ken dagiti ofisiales ket binabalawko ida. Kinunak kadakuada: Parparigatenyo dagiti kakabsatyo!
: Inummongko dagiti tattao tapno risutenmi dagiti parikut.
8: Kinunak, Inaramidtayo amin a kabaelantayo a nangsubbot kadagiti kakabsat a Judio a nangilako iti bagbagida kadagiti ganggannaet. Ngem ita, apay a pilitenyo dagiti kakabsatyo a paadipenda kadagiti padatayo a Judio? Nagulimek dagiti pangulo ket awan ti naisungbatda.
9: Kinunak pay: Saan a nasayaat ti kasta nga aramidyo! Rebbengyo ti agbuteng iti Dios ket agaramidkayo iti naimbag tapno awan pakalaisantayo kadagiti Hentil a kabusortayo.
10: Pinautangak dagiti tattao iti kuarta ken taraon. Kasta met ti inaramid dagiti kaduak ken dagiti tattao nga agtartrabaho iti babaek. Ditay koman pampanunoten dagiti impautangtayo.
11: Ita met laeng, isubliyon dagiti talon, kaubasan, kaoliboan ken dagiti balbalayda. Pakawanenyon dagiti amin nga utangdakuarta, taraon, arak wenno lana.
12: Tungpalenmi ti ibagam, kinuna dagiti pangulo. Isublimin ti sanikuada ken dimin singsingiren dagiti utangda.
: Inayabak dagiti papadi ket iti imatangda, pinagsapatak dagiti pangulo a tungpalenda dagiti karida.
13: Inikkatko ti barikesko, winagwagko ket kinunak: Kastoyto ti panangwagwag ti Dios iti siasinoman a di mangtungpal iti karina. Alaento ti Dios dagiti balbalayyo ken amin a kukuayo ket awanto a pulos ti ibatina kadakayo. Sangsangkamaysa dagiti amin nga adda sadiay ti nagkuna: Sapay koma ta kasta! Indaydayawda ni Yahweh ket tinungpalda ti inkarida.
14: Sangapulo ket dua a tawen a naggobernadorak iti Juda. Nangrugiak idi maika-20 a tawen a panagturay ni Artaxerxes agingga iti maika-32 a tawen iti akemna a kas emperador. Kabayatan dayta a tiempo, saankami a nangnangan kadagiti kakabagiak kadagiti taraon nga abastok a kas gobernador.
15: Pinadagsenan dagiti gobernador nga immun-una ngem siak dagiti tattao. Inaldaw nga agsingirda iti kagudua a kilo a pirak a maigatang iti taraon ken arak. Uray dagidi adipenda, pinarparigatda dagiti tattao. Ngem sabali ti inaramidko ta adda panagbutengko iti Dios.
16: Impanko amin a kabaelak a nangbangon manen iti bakud, ket awan nagamgamko a sanikua. Timmulong dagiti amin a tattaok.
17: Inaldaw a nagpakanak iti 150 a Judio ken dagiti papanguloda, malaksid pay kadagiti tattao a naggapu kadagiti kabangibang a nasion.
18: Inaldaw a nagpartiak iti maysa a baka, innem a napili a karnero ken adu a manok. Tunggal sangapulo nga aldaw, agpainumak iti baro nga arak. Nupay kasta, saanko nga innal-ala ti abastok a kas gobernador, ta madagsenan unay dagiti tattao.
19: Dawatek kenka, O Dios, nga ibilangmo a pakaidayawak dagiti amin nga inaramidko kadagitoy a tattao.