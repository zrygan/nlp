1: Intuloy ni Moises, Kalpasan ti panangparmek ti Apo a Diosyo kadagiti tattao nga agnaed iti daga nga itedna a tagikuaenyo ken nasakupyon dagiti siudad ken balbalayda ket agtaengkayon sadiay,
23: bingbingayenyo ti daga iti tallo a paset; adda siudad ti tunggal paset a nalaka a papanan. No adda pimmatay, mabalinna ti agkamang iti maysa kadagitoy a siudad tapno masalakniban.
4: No makapapatay ti maysa a tao iti saanna a kabusor, mabalinna ti agkamang sadiay tapno saan a maan-ano.
5: Kas pangarigan, adda dua a tao a mapan mangayo iti kabakiran. Bayat ti panagpukan ti maysa, masukto ti ulo ti wasay ket mapuntaan ti kaduana a pakaigapuan ti pannakatayna. Mabalin ti nakapatay ti agkamang iti maysa kadagitoy a siudad tapno saan a maan-ano.
6: No maymaysa ti siudad ket adayo unay a papananna, nalabit a makamakam ti kabagian ti natay nga agibales ket gapu iti pungtotna, mapatayna ti tao nga awan basolna. Kinapudnona, aksidente laeng ti pannakatay ti tao a dina kabusor.
7: Daytoy ti gapuna nga ibilinko a mangilasinkayo iti tallo a siudad.
8: Inton palawaen ti Apo a Diosyo ti daga a masakupanyo a kas imbagana kadagiti kapuonanyo ket itedna ti amin a daga nga inkarina,
9: mangilasinkayto iti tallo pay a siudad. Itednanto daytoy a daga no tungpalenyo ti amin nga imbilinko ita nga aldaw ken no ayatenyo ti Apo a Diosyo ket agbiagkayo a kas mayannurot kadagiti pannursurona.
10: Aramidenyo daytoy tapno dikay makabasol iti pannakapapatay iti tao nga awan basolna iti daga nga ited kadakayo ti Apo a Diosyo.
11: Ngem no kas pangarigan igagara ti maysa a tao a patayen ti kabusorna sa mapan agkamang iti maysa kadagitoy a siudad,
12: paalanto dagiti panglakayen ti ilina ket yawatda iti kabagian nga agibales tapno patayenna.
13: Diyonto kaasian. Pukawenyo iti Israel daytoy a mammapatay tapno awanto ti pakaan-anoanyo.
14: Diyo yalis ti mohon ti kaarrubayo a nabayagen nga inkabil dagiti kapuonanyo iti daga nga ited kadakayo ti Apo a Diosyo.
15: Saan nga umdas ti maysa a saksi tapno masentensiaan ti maysa a tao iti nakaidarumanna. Masapul nga adda dua a saksi a mangpaneknek a nakabasol ti maysa a tao.
16: No idarum ti maysa a tao ti padana a tao iti basol a dina inaramid,
17: masapul a dumatagda a dua iti imatang ti Apo ket usigen ida dagiti papadi ken dagiti ukom nga agserserbi sadiay.
18: Usigen a naimbag dagiti ukom ti kaso ket no saan a pudno ti pammabasol ti nagdarum a maibusor iti padana nga Israelita,
19: isu ti umawat iti dusa a maipatay koma iti indarumna. Kastoy ti panangikkatyo iti daytoy a kinadakes.
20: Madamagto ti amin ti napasamak; agbutengdanto ket awanton ti agaramid iti kasta a kinadakes.
21: Dikay mangngaasi; no biag ti inutangmo, biag met ti pagbayadmo, mata iti mata, ngipen iti ngipen, ima iti ima ken saka iti saka.