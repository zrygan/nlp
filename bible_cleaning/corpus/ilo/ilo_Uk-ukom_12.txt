1: Nagsagana a makigubat dagiti Efraimita. Binallasiwda ti Karayan Jordan, napanda idiay Safon ket kinunada ken ni Jefte, Apay a dinakam inayaban a kumuyog kenka idi bimmallasiwka a nanggubat kadagiti Ammonita? Puorandaka ken ti balaymo!
2: Ngem kinuna ni Jefte, Pinaayabankay idi adda ririmi kadagiti Ammonita ngem dikay immay timmulong.
3: Idi makitak a saankayo nga umay tumulong kaniak, impustak ti biagko ket bimmallasiwak a napan nanggubat kadagiti Ammonita. Pinagballiginak ti Apo . Apay nga umaydak gubaten ita?
4: Iti kasta, inummong ni Jefte dagiti amin a lallaki ti Galaad sada ginubat dagiti Efraimita, ket pinarmekda ida. Kinuna ngamin idi dagiti Efraimita, Dakayo a Galaadita iti Efraim ken Manases, napagtalawkayo laeng iti Efraim!
5: Tapno saan a makapaglibas dagiti Efraimita, sinakup dagiti Galaadita dagiti lugar a pagballasiwan iti Jordan. No adda Efraimita a dumawat iti palubos a bumallasiw tapno makalibas, saludsoden kenkuana dagiti Galaadita, Efraimitaka kadi? No Saan, kunana,
6: pabalikasda kenkuana ti Shibbolet. Ket no Sibbolet, kunana, saan a husto ti panangbalikasna. Tiliwenda ket patayenda iti pagballasiwan. Iti dayta a tiempo, 42,000 nga Efraimita ti napapatay.
7: Impanguloan ni Jefte a Galaadita ti Israel iti uneg ti innem a tawen. Kalpasanna, natay ket naitabon iti ilina idiay Galaad.
8: Kalpasan ti ipapatay ni Jefte, simmublat ni Ibzan a taga-Betlehem a nangipangulo iti Israel.
9: Tallopulo a lallaki ken 30 a babbai ti annakna. Inyasawana dagiti 30 a babbai iti sabali a tribu. Nangisangpet iti 30 a babbai iti sabali a tribu a nangyasawaanna kadagiti 30 nga annakna a lallaki. Pito a tawen nga inturayan ni Ibzan ti Israel.
10: Idi natay, naitanem idiay Betlehem.
11: Kalpasan ti ipapatay ni Ibzan, ni Elon a taga-Zabulon ti nangipangulo iti Israel iti sangapulo a tawen.
12: Idi natay, naitanem idiay Aijalon iti sakup ti daga ti Zabulon.
13: Kalpasan ti ipapatay ni Elon, simmublat met ni Abdon a nangipangulo iti Israel. Isu ti anak ni Hilel a taga-Piraton.
14: Adda 40 a lallaki nga annakna ken 30 a lallaki nga appokona. Saggaysada iti asno a pagsaksakayan. Walo a tawen nga inturayanna ti Israel.
15: Idi natay, naitanem idiay Piraton iti katurturodan a daga ti Efraim nga ayan dagiti Amalekita.