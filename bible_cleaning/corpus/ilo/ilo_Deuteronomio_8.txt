1: Tungpalenyo a sipapasnek ti amin a bilinko kadakayo ita nga aldaw tapno umatiddog ti biagyo, umadukayo ken sakupenyo ti daga nga inkari ti Apo kadagidi kapuonanyo.
2: Lagipenyo ti panangidalan ti Apo a Diosyo kadakayo iti nabayag a panagdaliasatyo iti let-ang iti uneg ti 40 a tawen. Sinuotnakayo tapno maammoanna no ania ti adda iti pusoyo ken no tungpalenyo dagiti bilinna.
3: Pinagbisinnakayo, sanakayo met la inikkan iti mana, maysa a taraon a diyo pay naramramanan uray dagidi kapuonanyo. Inaramidna daytoy tapno masursuroyo a saan la a tinapay ti pagbiag ti tao no di pay ket dagiti amin a sao ti Dios.
4: Iti uneg ti 40 a tawen, saan a narunot dagiti pagan-anayyo wenno limteg dagiti dapanyo.
5: Laglagipenyo a disiplinaennakayo ti Apo a Diosyo a kas iti panangdisiplina ti ama iti anakna.
6: Tungpalenyo dagiti bilin ti Apo agbiagkayo a kas mayannurot kadagiti lintegna ken agbutengkayo kenkuana.
7: Ipannakayo ti Apo a Diosyo iti nadam-eg a dagamaysa a daga nga addaan kadagiti karayan ken ubbog ken burayok nga agayus kadagiti tanap ken turod.
8: Nawadwad ti daga iti trigo ken sebada, ubas, igos, granada, olibo ken diro.
9: Sadiay, dikayto agbisin ket addanto amin a masapulyo. Pagminasan iti pirak ken gambang dagiti turodna.
10: Addanto amin a kayatyo a kanen, ket agyamankayto iti Apo a Diosyo gapu iti nadam-eg a daga nga intedna kadakayo.
11: Diyo lipaten ti Apo a Diosyo; tungpalenyo dagiti amin a lintegna nga intedko kadakayo ita nga aldaw.
12: Inton narang-ayen ti panagbiagyo, inton agnaedkayon kadagiti napipintas a balay,
13: inton adun dagiti baka ken karneroyo, pirak ken balitokyo, ket adun ti sanikuayo,
14: saankayo nga agpalangguad. Diyo lipaten ti Apo a Diosyo a nangispal kadakayo idiay Egipto a nakatagabuanyo.
15: Indalannakayo iti dayta nalawa ken nakabutbuteng a let-ang nga umok dagiti nagita nga uleg ken manggagama. Natikag ken awan danum ti daga, ngem pinagpussuakna ti dakkel a bato tapno adda danum nga inumenyo.
16: Iti let-ang, tinaraonannakayo iti mana, maysa a kita ti taraon a dipay naramramanan dagidi kapuonanyo. Pinagsagabanakayo tapno suotennakayo, ket iti kasta, iti kamaudianna, paraburannakayo iti agkakaimbag a banag.
17: Ngarud, diyo ipagarup a bimmaknangkayo iti bukodyo a pannakabalin.
18: Laglagipenyo a ti Apo a Diosyo ti mangted kadakayo iti bileg tapno bumaknangkayo. Aramidenna daytoy gapu ta napudno pay laeng agpapan ita iti nakitulaganna kadagidi kapuonanyo.
19: No lipatenyo ti Apo a Diosyo, ket agdaydayaw ken agserbikayo kadagiti sabali a didiosen, ballaagankayo ita nga aldaw nga awan duadua a madadaelkayto.
20: No sukirenyo ti Apo , madadaelkayto a kas kadagita a nasion a dadaelennanto bayat ti isusungadyo.