1: Pudno unay a naimbag
: ti Dios iti Israel!
: Naimbag kadagiti nadalus ti panagpuspusona!
2: Ngem nagistayanak naitibkol, dandaniak naikaglis
3: ta inapalak ti nakitak nga irarang-ay
: dagiti managdakdakes ken dagiti natangsit.
4: Awan tuok a sagabaenda;
: napigsa ken nasalun-atda.
5: Dida agsagaba a kas kadagiti dadduma;
: awan ti parikutda a bakbaklayenda
: a kas kadagiti sabali a tattao.
6: Kinatangsit ngarud ti pannakakuentasda,
: ket kinaranggas ti pannakakawesda.
7: Dakes ti agtaud iti pusoda,
: kinikillo ti linaon ti panunotda.
8: Pagang-angawanda dagiti tattao ket dakes a bambanag ti saoda;
: natangsitda ket agplanoda iti panangidadanesda.
9: Padpadaksenda ti Dios sadi langit;
: ditoy daga, agbilinda a sitatangsit.
10: Uray dagiti tattao ti Dios sumurotda kadakuada,
: ket sigagagarda a mamati iti amin a saoda.
11: Ipagarupda a dinto maammoan ti Dios ti aramidda,
: ket ti Kangatoan dinanto matakuatan ida.
12: Kasta ti kasasaad dagiti managdakdakes;
: aglablabonanda ket ad-adu pay ti urnongenda.
13: Awan kadi ti serserbina a nagtalinaedak
: a nadalus ken nalinteg?
14: O Dios, agmalmalem nga agsagsagabaak,
: ket binigat a dusdusaennak.
15: No sinaok koma ti kasta,
: saanak a napudno kadagiti tattaom.
16: Inkagumaak nga ammirisen ti kaipapananda
: uray no narigatko nga awaten
17: agingga a simrekak iti Templom
: ket naammoak ti pagtungpalan dagiti managdakdakes.
18: Pudno nga ipanmo ida iti nagalis a disso
: tapno matnagda iti awan duadua a pakadadaelanda.
19: Apagdarikmat ti pannakaikisapda;
: nakabutbuteng ti paggibusanda.
20: Kasda la tagtagainep nga agpukaw iti agsapa;
: no agriingka, O Apo, umsiem ti langada.
21: Idi napasakitanak ket nasugatan toy riknak,
22: arigko iti nakuneng nga animal
: ket saanka a naawatan.
23: Nupay kasta, kanayon nga addaak
: iti arpadmo ket kibkibinennak.
24: Idaldalannak, babaen kadagiti pamagbagam
: ket iti kamaudiananna, awatennak babaen iti pammadayaw.
25: Adda aya masarakak sadi langit a kas kenka?
: Yantangay ta addaka kaniak,
: adda aya sabali a kayatko ditoy daga?
26: No agkapuy toy puso ken riknak,
: ti Dios ti mangpakired kaniak.
: Isu laeng ti agnanayon a masapulko.
27: Awan duadua a matayto dagiti mangtallikud kenka,
: ket dagiti saan a napudno kenka, pukawemto ida.
28: Ngem ti kaaddak iti asidegmo ti ragsakko.
: Apo Dios , nagbalinka a natalged a kamangko
: tapno ipakaammok ti amin nga aramidmo.