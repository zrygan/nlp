1: Dagitoy pay dagiti nainsiriban a sao ni Solomon. Kinopia dagiti tattao iti pangukoman ni Ezekias nga ari ti Juda.
2: Dayawentayo ti Dios kadagiti ilimlimedna; raementayo met dagiti ari gapu kadagiti ilawlawagda.
3: Ditay ammo ti pampanunoten ti ari, ta nangato a kas iti langit wenno nauneg a kas iti taaw.
4: No naikkaten ti rituer ti pirak, mabalin ti mammanday ti mangpartuat iti maysa a banag a napintas.
5: Papanawem dagiti dakes a mammagbaga ti ari, ket agdinamagto ti kinalinteg iti pagarianna.
6: No dumatagka iti sangoanan ti ari, dika agpamarang a kasla importante a tao.
7: Nasaysayaat a maibaga kenka nga akmem ti nangatngato a saad ngem ti maibaga kenka nga itedmo ti saadmo iti tao a nangatngato ngem sika.
8: Dika agdardarasudos a mangipakaammo iti pangukoman ti maipapan iti nakitam. No addanto saksi a mangpaneknek a nagriroka, dika aya maibabain?
9: No adda saanyo a pagkinnaawatan iti kaarrubam, aglinnawagkayo a dakdakayo ngem dimo ipalgak ti aniaman a palimed.
10: Ta no kasta ti aramidem, maammoanto ti amin a dika makailemmeng iti palimed, ket dinto maikkat ti pannakaibabainmo.
11: Ti sao a nasayaat ti pannakayebkasna mayarig iti balitok a naimontar iti pirak.
12: Napatpateg ngem ti singsing a balitok wenno alahas a naaramid iti kasayaatan a balitok ti ballaag ti tao a masirib iti siasinoman a sisasagana a dumngeg.
13: Makapabang-ar ti matalek a babaonen iti mangibaon kenkuana, kas iti nalamiis a danum iti kapudot ti panagani.
14: Mayarig iti ulep ken angin a di mangyeg iti tudo dagiti tattao nga agkari a mangted ngem dida met ited ti inkarida.
15: Ti naanus a panangallukoy mabalinna a parukmaen ti napinget nga isusuppiat, ket maguyugoyna pay dagiti agtuturay.
16: Dimo palaloan ti mangan iti diro amangan no agsarruaka.
17: Dika sarungkar a sarungkar iti kaarrubam, amangan no mauma ket kaguranaka.
18: Ti pammadpadakes, arigna iti natadem a kampilan wenno pang-or wenno natirad a pana.
19: Ti agtalek iti mangliliput a tao iti tiempo ti riribuk, mayarig iti panagngalngal babaen iti agwaliwali a ngipen wenno pannagna babaen iti nablo a saka.
20: Mayarig iti pananguksob iti kawes iti tiempo ti lam-ek wenno panangradrad ti sugat iti asin ti panangkanta kadagiti naragsak a kanta iti tao a madagdagsenan.
21: Pakanem ti kabusormo no mabisin, ken painumem no mawaw,
22: tapno malmes iti bain, ket gunggonaannakanto ti Apo .
23: Ti panagpardaya yegna ti pungtot, kas iti angin nga awan duadua a mangyeg iti tudo.
24: Nasaysayaat ti agnaed iti tuktok ti balay, ngem ti makipagnaed iti asawa a managunget ken managreklamo.
25: Ti pannakangngeg iti naimbag a damag manipud iti adayo a daga, mayarig iti nalamiis a danum no namaga ti karabukob ken mawawka.
26: Ti naimbag a tao a sumurot iti pagayatan ti managdakdakes, ipalagipna kenka ti narugit nga ubbog wenno nasabidongan a bubon.
27: Saan a naimbag ti mangan iti adu unay a diro, ken saan met a naimbag a gun-oden ti adu a pammadayaw.
28: No dimo matengngel ti pungtotmo, mayarigka iti siudad nga awan bakudna ket nalaka a rauten dagiti kabusor.