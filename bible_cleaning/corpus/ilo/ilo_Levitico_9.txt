1: Iti aldaw kalpasan ti seremonia ti pannakaorden, inayaban ni Moises ni Aaron ken dagiti annakna ken dagiti pangulo ti Israel.
2: Kinunana ken ni Aaron, Mangidatonka iti bumaro a baka ken kalakian a karnero nga awan depektoda. Maidatag ti baka a daton gapu iti basol ken ti karnero a kas daton a mapuoran.
3: Kalpasanna, ibagam kadagiti Israelita a mangalada iti kalakian a kalding a maidaton gapu iti basol, urbon ti baka a maysa ti tawenna, ken urbon ti karnero a maysa ti tawenna nga awan depektoda a maidatag a daton a mapuoran
4: ken toro a baka ken kalakian a karnero a maidatag a kas daton a pakikappia. Masapul nga idatagda iti Apo a mapakuyogan iti daton a makan a nalaokan iti lana. Nasken nga aramidenda daytoy ta agparang ti Apo kadakuada ita nga aldaw.
5: Impanda iti sangoanan ti Tolda ti Dios ti amin nga imbilin ni Moises ket naguummong sadiay ti sangkagimongan nga agdaydayaw ken ni Yahweh.
6: Kinuna ni Moises, Imbilin ti Apo nga aramidenyo amin daytoy tapno agparang kadakayo ti makapurar a lawag a pakakitaan ti kaaddana.
7: Kinunana ken ni Aaron, Inka iti altar ket idatagmo ti daton a maipaay iti basol ken ti daton a mapuoran a mangikkat kadagiti basolmo ken kadagiti basol dagiti tattao. Idatagmo met ti daton a mangikkat kadagiti basbasol dagiti tattao, kas imbilin ti Apo .
8: Napan ni Aaron iti altar ket pinatayna ti bumaro a baka a datonna gapu iti basolna.
9: Impan kenkuana dagiti annakna ti dara ket insawsawna ti ramayna, impulagidna ti dara kadagiti sinan-sara ti altar ket imbuyatna ti natda iti puon ti altar.
10: Pinuoranna iti altar ti taba, dagiti bekkel ken ti kasayaatan a paset ti dalem kas imbilin ni Yahweh ken ni Moises.
11: Ngem iti ruar ti kampo ti nangpuoranna iti karne ken ti lalat.
12: Pinartina ti animal a bukodna a daton a mapuoran. Impan kenkuana dagiti annakna ti dara ket imbuyatna iti uppat a sikigan ti altar.
13: Inyawatda kenkuana ti ulo ken dagiti dadduma a paset ti animal ket pinuoranna ida iti altar.
14: Kalpasanna, binuggoanna dagiti lalaem ken dagiti kammaudi a saka sana pinuoran ida iti altar iti rabaw dagiti dadduma a daton a mapuoran.
15: Insarunona nga innala ti kalding a maidaton gapu iti basol dagiti tattao. Pinartina sana indaton a kas iti inaramidna iti bukodna a daton gapu iti basolna.
16: Innalana met ti animal a maidaton a mapuoran ket indatagna kas mayannurot kadagiti alagaden.
17: Indatagna ti daton a makan ket nangrakem iti arina sana pinuoran iti altar. Mainayon daytoy iti inaldaw a daton a mapuoran.
18: Pinatayna ti toro a baka ken ti kalakian a karnero a kas daton a pakikappia a maipaay kadagiti tattao. Inyeg dagiti annakna ti dara ket imbuyatna iti aglawlaw ti altar.
19: Inkabil ni Aaron dagiti taba ti baka ken karnero
20: iti rabaw dagiti barukong dagiti animal ket impanna amin ida iti altar. Pinuoranna ti taba iti altar
21: ket indatagna dagiti barukong ken dagiti kannawan a kammaudi a saka a naisangsangayan a sagut iti Apo nga agpaay kadagiti papadi kas imbilin ni Moises.
22: Idi naidatagen ni Aaron dagiti amin a daton, intayagna ti imana sana binendisionan dagiti tattao ket kalpasanna, bimmaba manipud iti altar.
23: Simrek da Moises ken Aaron iti Tolda ti Dios. Idi rummuarda, binendisionanda dagiti tattao ket nagparang ti makapurar a lawag a mangipakita iti kaadda ni Yahweh.
24: Pagammoan, simgiab ti apuy ni Yahweh ket inkisapna ti sibubukel a daton ken dagiti taba dagiti animal iti altar. Nagririaw dagiti tattao a nakakita iti daytoy ket nagpaklebda iti daga.