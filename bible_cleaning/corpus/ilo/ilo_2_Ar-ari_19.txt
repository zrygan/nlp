1: Idi mangngeg ni Ari Hezekias ti impakaammoda, rinay-abna ti pagan-anayna gapu iti ladingitna, nagkawes iti nakersang a lupot sa napan iti Templo ni Yahweh.
2: Imbaonna ti tallo kadagiti ofisialesna a mapan ken ni profeta Isaias nga anak ni Amoz: ni Eliakim a mayordomo ti palasio, ni Sebna a sekretario ti palasio ken dagiti lallakay a papadi. Nagkawesda met iti nakersang a lupot.
3: Kastoy ti pinaibagana ken ni Isaias: Aldaw ita ti panagsagaba; madusdusatayo ket maibabaintayo. Mayarigtay iti babai a dandani agpasngay ngem awanen pigsana nga aganak.
4: Imbaon ti emperador ti Asiria ti kangrunaan nga ofisialna tapno ibabainna ti sibibiag a Dios. Sapay koma ta mangngeg ti Apo a Diosmo dagitoy a panglalais ket dusaenna dagiti nagsao. Iti kasta, ikararagam dagiti nakalasat a kailiantayo.
5: Idi mangngeg ni Isaias ti pinaibaga ni Ari Hezekias,
6: kastoy ti sungbatna: Paibaga ti Apo a dimo itulok a butbutngennakayo dagiti taga-Asiria iti panangibagada a dinakayo maisalakan ti Apo .
7: Aramidento ti Apo ti pakaigapuan ti pannakangngeg ti emperador iti maysa a damag. Apaman a mangngegna daytoy, agbutengto ket agsublinto iti bukodna a pagilian. Papapatayto ti Apo sadiay.
8: Naammoan ti ofisial a taga-Asiria a pimmanaw ti emperador idiay Lakis ket madama ti panangrautna iti kabangibang a siudad ti Libna. Napan sadiay ti ofisial tapno makiuman iti emperador.
9: Nadamag dagiti taga-Asiria a mapan rauten ida ti armada ti Egipto nga impanguloan ni Tirhaka nga ari ti Etiopia. Idi maammoan daytoy ti emperador, nagpaipan iti surat ken ni Hezekias nga ari ti Juda
10: tapno ibagana kenkuana: Imbaga ti dios a pagtaltalkam a dika matnag iti pannakabalinko ngem saanka a maallilaw iti dayta.
11: Awan duadua a nadamagmo ti aramiden ti emperador ti Asiria iti uray ania a pagilian nga ikeddengna a dadaelen. Ipagarupmo kadi a makalisika?
12: Dinadael dagidi kapuonak dagiti siudad ti Gozan, Haran ken Resef ket pinapatayda dagiti tattao ti Beteden nga agnaed idi idiay Telassar; awan kadagiti diosda ti nakaisalakan kadakuada.
13: Sadino ti ayan dagiti ari dagiti siudad ti Hamat, Arpad, Sefarvaim, Hena ken Ivva?
14: Innala ni Ari Hezekias ti surat kadagiti naibaon ket binasana. Kalpasanna, napan iti Templo, inkabilna ti surat sadiay iti imatang ni Yahweh
15: ket inkararagna: O Apo a Dios ti Israel, sika a nakatugaw iti tronom iti ngatoen dagiti kerubim, sika laeng ti Dios nga agturay kadagiti pagarian ti lubong. Pinarsuam ti daga ken ti langit.
16: Ita, O Apo , kitaem ti maar-aramid kadakami. Denggem ti amin a pananglais ni Senakerib kenka, sika a sibibiag a Dios.
17: Ammomi amin, O Apo , a dinadael dagiti emperador ti Asiria ti adu a nasion, pinaglangalangda dagiti dagada
18: ken pinuoranda dagiti didiosenda. Saan a pudno a dios dagitoy, imahenda laeng a naaramid iti kayo ken bato nga aramid ti tao.
19: Ita, O Apo a Diosmi, ispalennakami kadagiti Siriano tapno maammoan dagiti amin a nasion a siksika laeng, O Apo , ti Dios.
20: Nangibaon ni Isaias iti mapan ken ni Ari Hezekias. Pinaibagana daytoy a kas sungbat ni Yahweh iti kararag ti ari.
21: Kinunana, Katawaannaka ti siudad ti Jerusalem, Senakerib, ket ang-angawennaka.
22: Siasino ti ipagarupmo a pabpabainan ken lalaisem? Saanka nga agraem kaniak, siak a nasantoan a Dios ti Israel.
23: Imbaonmo dagiti adipenmo a mangipasindayag kaniak a sinakupmo dagiti kangatoan a bantay ti Libano babaen kadagiti amin a luganmo a pakigubat. Impangasmo a pinukanmo dagiti katayagan a sedro ken kapintasan a saleng sadiay ket nadanonmo ti kasamekan a paset dagiti bakir.
24: Impasindayagmo a nagkalika kadagiti bubon ket imminumka iti danum dagiti ganggannaet a daga ken binaddebaddek dagiti soldadom ti Karayan Nile agingga a nagmaga.
25: Dimo kad ammo a nabayagen nga inkeddengko a maaramid amin dagitoy? Ket ita, tinungpalkon. Inikkanka iti pannakabalin a mangrebba kadagiti nasarikedkedan a siudad agingga nga agbalinda a gabsuon.
26: Awan ti bileg dagiti tattao a nagnaed sadiay. Nakigtot ken naikulengda. Mayarigda iti ruot iti talon wenno ruot nga agtubo iti tuktok ti balay a malaylay no pul-oyan ti napudot nga angin-daya.
27: Ngem ammok ti amin maipapan kenka, no ania ti aramidem ken no sadino ti papanam. Ammok no kasano ti pungtotmo kaniak.
28: Naipulong kaniak dayta a pungtotmo ken ti kinapalangguadmo. Ita, taldengan ken busalanka ket isublika iti dalan a nagnaam nga immay.
29: Ket kinuna ni Isaias ken ni Ari Hezekias, Adtoy ti maysa a pagilasinan ti mapasamakto. Ita ken inton umay a tawen, dagitinto laeng agtubtubo a trigo ti kanem ngem iti sumuno a tawen, mabalinmonton ti agmula iti trigo ket apitem. Mabalinmonton ti agmula iti ubas ket manganka iti ubas.
30: Mayarigto dagiti makalasat nga adda idiay Juda kadagiti mula nga agramut iti nauneg ket agbungada.
31: Addanto tattao a maispal idiay Jerusalem ken iti bantay Sion gapu ta inkeddeng ti Apo a mapasamak daytoy.
32: Kastoy ti imbaga ni Yahweh maipapan iti emperador ti Asiria: Dinto makastrek iti daytoy a siudad wenno mangibiat iti pana sadiay. Awanto ti mannakigubat a sikakalasag nga umasideg iti siudad ket awanto ti mabangon a panglakub iti lawlawna.
33: Agsublinto iti dalan a nagnaanna nga immay ket dinto sumrek iti daytoy a siudad. Siak, ni Yahweh, ti nagsao.
34: Salaknibak ken isalakanko daytoy a siudad gapu iti bukodko a dayaw ken gapu iti karik iti daydi adipenko a David.
35: Iti dayta a rabii, maysa nga anghel ni Yahweh ti napan iti kampo dagiti Siriano ket pinapatayna ti 185,000 a mannakigubat. Iti parbangon ti sumuno nga aldaw, naiwalang sadiay dagiti bangkayda!
36: Gapu iti daytoy, nagsanud ni Senakerib nga emperador ti Asiria ket nagsubli idiay Nineve.
37: Iti maysa nga aldaw, idi madama nga agdaydayaw iti templo ni Nisroc a diosna, dua kadagiti annaknada Adramelek ken Sarezerti nangtagtagbat kenkuana agingga a natay. Kalpasanna, napan nagkamang dagiti agkabsat iti daga ti Ararat. Ni Esarhadon a maysa kadagiti annak ni Senakerib ti simmukat kenkuana nga emperador.