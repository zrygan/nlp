1: Taga-Media ni Dario nga anak ni Xerxes. Inturayanna ti pagarian ti Babilonia.
2: Iti umuna a tawen a panagarina, ad-adalek dagiti nasagradoan a sursurat ket ut-utobek ti kaipapanan dagiti 70 a tawen a panaglangalangto ti Jerusalem kas imbaga ni Yahweh ken ni profeta Jeremias.
3: Gapu iti daytoy, impasnekko ti nagkararag ken nagdawat ken ni Apo Dios. Nagayunarak, nagkawesak iti nakersang a lupot ken nagtugawak iti dapu.
4: Nagkararagak ken ni Yahweh a Diosko ket impudnok ti basol dagiti kailiak. Kastoy ti kararagko
: Apo Dios, naindaklanka ket agraemkami kenka. Napudnoka iti nakitulagam, ket ipakitam ti di agbalbaliw nga ayatmo kadagiti agayat kenka ken agtungpal iti aniaman a bilinmo.
5: Nagbasolkami. Dakeskami, ket saan a naimbag ti inaramidmi. Sinukirmi dagiti imbilinmo nga aramidenmi. Tinallikudanmi ti naimbag nga impakitam kadakami.
6: Dimi impangag dagiti adipenmo a profeta a nagsao iti naganmo. Kinasaoda dagiti arimi, dagiti agturay kadakami, dagiti kapuonanmi ken ti entero a nasion.
7: Sika, O Apo, kanayon a nalinteg ti aramidmo, ngem dakami, kanayon a nakababain ti aramidmi. Wen, dakami amin a tattao ti Juda ken Jerusalem, kasta met dagiti amin nga Israelita nga inwarawaram kadagiti nadumaduma a pagilian gapu ta saanda a napudno kenka.
8: Nakababain ti inaramid dagiti arimi, dagiti turayenmi ken dagiti kapuonanmi, ket nagbasolda kenka, O Apo.
9: Manangngaasi ken sisasaganaka a mamakawan, uray no sinukirdaka.
10: Didaka impangag, O Apo Dios, idi imbilinmo kadakami nga agbiagkami kas mayannurot kadagiti linteg nga intedmo kadakami babaen kadagiti adipenmo a profeta.
11: Sinalungasing dagiti amin nga Israelita ti lintegmo ket saanda a nagtulnog iti imbagam. Nagbasolkami kenka ket indissuormo kadakami dagiti lunod a nailanad iti Linteg ni Moises nga adipenmo.
12: Tinungpalmo dagiti amin nga imbagam nga aramidem kadakami ken kadagiti agturay kadakami. Nakarkaro ti panangdusam iti Jerusalem ngem iti uray ania a siudad ditoy daga.
13: Sinagabami dagiti amin a dusa a nailanad iti Linteg ni Moises. Ngem uray ita, O Apo a Diosmi, awan ti inaramidmi tapno maragsakanka. Saankami a nagbabawi kadagiti basbasolmi wenno sinurot ti kinapudno nga agtaud kenka.
14: Sika, O Apo a Diosmi, nakasaganaka a mangdusa kadakami ket pudno a dinusanakami. Ngamin, nalinteg amin nga aramidmo, ket didaka impangag.
15: O Apo a Diosmi, impakitam ti pannakabalinmo babaen iti panangiruarmo kadagiti tattaom idiay Egipto, ket agingga ita, malaglagip pay laeng ti pannakabalinmo. Nagbasolkami. Dakes ti inaramidmi.
16: Sinalaknibannakami iti napalabas isut' gapuna a dimo kadin kapungtot ti Jerusalem a siudadmo, ti nasagradoan a bantaymo. Dagiti amin a tattao kadagiti aglawlaw a pagilian, umsienda ti Jerusalem ken dagiti tattaom gapu kadagiti basolmi ken gapu kadagiti dakes nga inaramid dagiti kapuonanmi.
17: Ita ngarud, O Diosmi, ipangagmo kadi ti kararag ken panagpakpakaasik. Bangonem manen ti Templom a nadadael tapno maammoan ti amin a sika ti Dios.
18: Ipangagnakami, O Dios. Talliawennakami ket kitaem ti rigat a sagsagabaenmi, kasta met ti sagsagabaen ti siudad a napanaganan iti naganmo. Saankami nga agdawat kenka gapu iti naimbag nga inaramidmi, no di ket gapu ta manangngaasika.
19: O Apo, timudennakami. O Apo, pakawanennakami. O Apo, denggennakami ket tulongannakami tapno maammoan ti amin a sika ti Dios. Dika koma agtaktak! Kukuam daytoy a siudad ken dagitoy a tattao.
20: Intultuloyko ti nagkararag ket impudnok dagiti basbasolko ken dagiti basbasol dagiti kailiak nga Israelita. Impakpakaasik iti Apo a Diosko a bangonenna manen ti nasantoan a Templona.
21: Idi agkarkararagak, timmayab a sipapardas nga immay kaniak ni Gabriel, daydi lalaki a nakitak iti immuna a parmatak. Tiempo idi ti panagidatag iti daton iti rabii.
22: Impalawagna kaniak, Daniel, immayak tapno tulonganka a mangawat iti kaipapanan ti padto.
23: Itay rugiam ti agpakpakaasi iti Dios, sinungbatannaka. Umayko ibaga kenka ti sungbat ta dungdungngoennaka unay ti Dios. Ita, dumngegka a naimbag iti panangilawlawagko iti parmata.
24: Mamimpito a pitopulo a lawas dagiti tawtawen ti kabayag ti intuding ti Dios a mapalabas sananto wayawayaan dagiti kailiam ken ti nasantoan a siudadmo iti dakes ken panagbasol. Mapakawanton ti basol ket maipasdekton ti agnanayon a kinalinteg, tapno pumayso ti parmata ken ti padto, ket maidaton manen ti nasantoan a Templo.
25: Ammoem ngarud ket ammirisem daytoy: Pito a lawas ti mapalabas manipud iti pannakaibilin a mabangon manen ti Jerusalem agingga nga agparang ti pangulo a pinili ti Dios. Mabangonto manen ti Jerusalem. Addanto dagiti kalsadana ken dagiti natibker a sarikedkedna. Agpautto iti 62 a lawas ngem tiemponto ti riribuk.
26: Inton aggibus dayta a tiempo, mapapatayto nga awan gapgapuna ti pinili ti Dios. Madadaelto ti siudad ken ti Templo. Dadaelento ti rumaut nga armada ti maysa a nabileg a pangulo. Kaslanto layus a dumteng ti panungpalan. Yegnanto ti gubat ken pannakadadael nga insagana ti Dios.
27: Makitulagto dayta a pangulo kadagiti adu a tattao iti las-ud ti pito a tawen. Pagsardengennanto ti panagidatag kadagiti daton ken sakrifisio iti uneg ti tallo ket kagudua a tawen. Maisaadto ti Nakabutbuteng a Mangdadael iti kangatoan a paset ti Templo. Agtalinaedto sadiay agingga a madusa ti nangikabil iti daytoy ket dumteng ti kanibusananna kas intuding ti Dios kenkuana.