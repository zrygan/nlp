1: Kinuna ti Apo kaniak,
2: Anak ti tao, dung-awam ti Tiro,
3: dayta siudad iti igid ti baybay a makinegnegosio kadagiti pagpagilian iti igid ti baybay. Ibagam kenkuana a daytoy ti sao ti Apo a Dios
: Sika, Tiro, impalangguadmo
: ti awan kurangna a pintasmo.
4: Ti baybay ti taengmo;
: inaramiddaka a kas iti napintas a barko.
5: Saleng a naggapu iti Bantay Senir
: ti inkapetda a tarikayom.
: Sedro a naggapu idiay Libano
: ti impatakderda a palom.
6: Lugo a naggapu idiay Basan
: ti inaramidda a gaudmo.
: Alamo a naggapu idiay Cyprus
: ti inaramidda a kamarotem,
: a naarkosan iti marfil.
7: Nabordaan a linen dagiti layagmo;
: a naggapu idiay Egipto,
: nalakada a mailasin uray iti adayo.
: Agkakangina a lupot ti linongmo;
: purpura a naggapu idiay Cyprus.
8: Taga-siudad ti Sidon ken Arvad
: dagiti para-gaudmo.
: Dagiti nalaing a tattaom
: ti nagserbi a marinerom.
9: Nasanay a lallaki a taga-Biblos
: dagiti karpintero ti barko.
: Dagiti marinero kadagiti amin
: a barko ti umay aggatang kadagiti lakom.
10: Nagserbi iti armadam dagiti soldado a naggapu iti Persia, Lud ken Put. Imbitinda dagiti kalasag ken helmetda kadagiti kampom. Isuda ti nanggun-od iti dayagmo.
11: Dagiti soldado a taga-Arvad ti nangguardia kadagiti bakudmo. Dagiti taga-Gamad ti nangbantay kadagiti torrem. Imbitinda dagiti kalasagda kadagiti bakudmo. Isuda ti nangpapintas kenka.
12: Nakinegosioka iti Tarsis, ket nagalaka iti minasna a pirak, landok, lata ken buli a kas sukat ti adu a tagilakom.
13: Nakinegosioka idiay Grecia, Tubal ken Mesec. Impanmo dagiti tagilakom, ket tagabu ken alikamen a bronse ti inawatmo a sukatda.
14: Insukatmo dagiti tagilakom kadagiti kabalio ken mulo ti Bet Togarma.
15: Nakinegosio kenka dagiti tattao ti Rodes. Inikkandaka iti marfil ken ballatinaw dagiti tattao kadagiti ili iti igid ti baybay kas bayadda kadagiti tagilakom.
16: Naggatang dagiti taga-Aram kadagiti nadumaduma ken adu a tagilakom. Esmeralda, purpura, nabordaan a lupot, nafino a linen, koral ken rubi ti pinagbayadda kadagiti tagilakom.
17: Naggatang ti Juda ken ti Israel kenka. Trigo, diro, lana ti olibo ken bangbanglo ti pinagbayadda kadagiti tagilakom.
1819: Naggatang met kenka ti Damasco ket arak ti Helbon ken de lana ti Sahar ti imbayadda. Insukatda dagiti napanday a landok ken dagiti bangbanglo kadagiti tagilakom.
20: Lupot a pagap-ap iti pagsakayan ti insukat dagiti taga-Dedan kadagiti tagilakom.
21: Urbon ti karnero, karnero ken kalding ti insukat dagiti taga-Arabia ken dagiti agtuturay iti daga ti Kedar kadagiti tagilakom.
22: Nakinegosio kenka dagiti agtagtagilako a taga-Seba ken Raama. Kasayaatan a bangbanglo, alahas ken balitok ti insukatda kadagiti tagilakom.
23: Nakinegosio kenka dagiti siudad ti Haran, Canne, Eden, dagiti agtagtagilako a taga-Seba, dagiti siudad ti Assur ken Kilmad.
24: Inlakoda kenka dagiti agkakangina a lupot, kagay a purpura, nabordaan a lupot, alfombra a nadumaduma ti kolorna ken nalagda a tali.
25: Dagiti kadakkelan a bapor ti nangkarga kadagiti tagilakom.
: Kaska la barko iti taaw
: a napno iti nadagsen a karga.
26: Idi impandaka dagiti para gaudmo iti baybay,
: immay ti angin-daya
: ket narbaka idi addaka iti tengnga't taaw.
27: Amin a tagilakom,
: amin a marinero a kaduam,
: amin a karpintero ken dagiti paglaklakoem,
: amin a soldado nga adda iti barko,
: napukawda amin iti taaw
: idi limned ti barkom.
28: Nagallangogan iti igid ti baybay
: ikkis dagiti malmalmes a marinero.
29: Nabaybay-anen dagiti amin a barko,
: ket nakatakdangen amin a marinero.
30: Dung-awandaka amin iti nasaem;
: purruakanda ti uloda iti tapok;
: agtulidtulidda iti dapu.
31: Kuskosanda ti uloda gapu kenka,
: ket agpanesda.
: Madudog ti pusoda,
: bayat ti panagsangitda.
32: Idi agladingitda, idung-awda daytoy kenka
: Adda kadi pumada iti Tiro?
: Adda kadi nadadael a kas kenkuana
: a naulimeken iti lansad ti taaw?
33: Intedmo ti kasapulan dagiti nasion
: idi naipan dagiti tagilakom iti ballasiw-taaw.
: Bimmaknang dagiti ari ditoy daga
: gapu iti kaadu ti tagilakom.
34: Ita, narbakan iti taaw;
: limnedkan agraman
: dagiti tagilakom ken amin a tattaom.
35: Nakigtot dagiti amin nga agnaed iti igid ti baybay idi maammoanda ti napasamak kenka. Mabuteng uray pay dagiti arida, ket makita ti buteng iti rupada.
36: Napukawkan, wen, napukawkan iti agnanayon, ket mabuteng dagiti amin nga agtagtagilako iti sangalubongan. Maamakda amangan no lak-amenda met ti napasamak kenka.