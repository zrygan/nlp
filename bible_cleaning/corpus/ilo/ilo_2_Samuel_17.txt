1: Iti saan a nabayag kalpasan daytoy a pasamak, kinuna ni Ahitofel ken ni Absalom, Palubosannak a pumili iti 12,000 a tattao, ta kamatenmi ni David ita a rabii.
2: Darupek inton nabannog ken naupayen. Maklaatto ket agtatarayto dagiti amin a tattaona. Tinto la ari ti papatayek.
3: Kalpasanna, isublikto kenka dagiti amin a tattaona a kas iti panagsubli ti nobia iti asawana. Maymaysa laeng a tao ti kayatmo a patayen. Saanto a maan-ano dagiti tattao.
4: Naallukoy ni Absalom ken dagiti amin a pangulo dagiti Israelita iti daytoy a balakad.
5: Kinuna ni Absalom, Ayabanyo ni Cusai ket denggentayo met no ania ti masaona.
6: Idi dimteng ni Cusai, imbaga ni Absalom kenkuana ti sao ni Ahitofel. Sinaludsodna, Tungpalenmi kadi ti patigmaan ni Ahitofel? No saan, ibagam ti aramidenmi!
7: Simmungbat ni Cusai, Saan a nasayaat ita ti patigmaan ni Ahitofel.
8: Ammom a beterano a mannakigubat ni amam ken dagiti tattaona. Narungsotda a kas iti ina nga oso a natakaw dagiti urbonna. Nairuam ni amam iti gubat ket saan a matmaturog iti ayan dagiti tattaona iti rabii.
9: Kinapudnona, uray kadagitoy a kanito, mabalin nga aglemlemmeng iti maysa a rukib wenno iti sabali a lugar. Apaman a darupen ni David dagiti tattaom ket adda makadamag iti daytoy, kunadanto a naparmek dagiti tattaom.
10: Uray ti soldado a natured a kas iti leon, tumakrotto, ta ammo dagiti amin nga Israelita a maingel iti gubat ni amam ket mannakigubat dagiti tattaona.
11: Kastoy ti balakadko: ummongem amin nga Israelita manipud Dan agingga iti Beerseba. Aduda a kas iti darat iti igid ti baybay, ket sika a mismo ti mangidaulo kadakuada iti paggugubatan.
12: Sarakentayo ni amam iti sadinoman a yanna, ket darupentayo sakbay a maammoanna no ania ti mapaspasamak. Saanto a makalasat, kasta met dagiti tattaona.
13: No agkamang iti maysa a siudad, mangipanto dagiti tattaotayo kadagiti tali ket guyodenda ti siudad sada itappuak iti maysa a derraas. Awanto ti uray maysa a bato a mabati iti tapaw ti turod.
14: Kinuna ni Absalom ken amin nga Israelita, Nasaysayaat ti patigmaan ni Cusai ngem ti patigmaan ni Ahitofel. Inkeddeng ti Apo a saan a masurot ti nasayaat a patigmaan ni Ahitofel tapno dumteng ti didigra ken ni Absalom.
15: Imbaga ni Cusai kada Zadok ken Abiatar a papadi ti impatigmaan ni Ahitofel ken ni Absalom ken kadagiti papangulo dagiti Israelita. Imbagana met ti impatigmaanna ken ni Absalom.
16: Innayon pay ni Cusai, Ita, dagdagusenyo ti mangibaon iti mapan ken ni David ket ballaaganyo a saan nga umian kadagiti pagballasiwan iti karayan iti let-ang ngem darasenna ketdi ken dagiti tattaona ti bumallasiw iti Jordan tapno dida matiliw ken mapapatay.
17: Iti ruar ti Jerusalem, agur-uray ni Jonatan nga anak ni Abiatar ken ni Ahimaas nga anak ni Zadok iti ubbog ti Enrogel gapu ta saanda a kayat a makitada ida iti siudad. Masansan a mapan kadakuada ti maysa nga adipen a babai ket ipakaammona ti aniaman a mapaspasamak iti siudad. Mapanda met ipulong ken ni Ari David ti naibaga kadakuada.
18: Ngem iti maysa nga aldaw, adda ubing a lalaki a nakakita kadakuada, ket impulongna ken ni Absalom. Dinagdagusda ngarud ti napan naglemmeng iti balay ti maysa a tao idiay Bahurim. Adda bubon iti asideg ti balayna, ket bimmabada sadiay.
19: Nangala ti asawa ti lalaki iti maysa a kalub sana kinaluban ti ngarab ti bubon. Winarasanna iti bukel ti inkalubna tapno awan ti makadlaw.
20: Dimteng dagiti ofisiales ni Absalom iti balay ti babai ket sinaludsodda kenkuana no sadino ti ayan da Ahimaas ken Jonatan. Insungbatna a bimmallasiw dagiti dua iti karayan. Nagbirok dagiti ofisiales ngem idi dida masarakan da Jonatan ken Ahimaas, nagsublida idiay Jerusalem.
21: Idi nakapanawen dagiti ofisiales, rimmuar da Ahimaas ken Jonatan iti bubon ket napanda nagipadamag ken ni Ari David. Imbagada kenkuana ti plano ni Ahitofel a maibusor kenkuana sada kinuna, Darasem ti bumallasiw iti karayan.
22: Binallasiw ngarud ni David ken dagiti amin a tattaona ti Jordan. Aglawagen idi makaballasiw.
23: Idi makita ni Ahitofel a saan a nasurot ti patigmaanna, sinilyaanna ti asnona ket nagawid iti ilina. Intedna ti maudi a bilinna kadagiti kabbalayna sa nagbitay. Naitabon iti lugar a pagitantaneman ti familiana.
24: Idi nakaballasiwen da Absalom ken dagiti tattaona iti Jordan, nakadanonen ni David iti ili ti Mahanaim.
25: Ni Amasa ti dinutokan ni Absalom a mangsukat ken ni Joab a mangipangulo iti armada. Ni Jeter nga Ismaelita ti amana; ni Abigail nga anak ni Naas ken kabsat ni Zeruyas nga ina ni Joab ti inana.
26: Nagkampo ni Absalom ken dagiti Israelita iti daga ti Galaad.
27: Idi dumteng da David iti Mahanaim, sinabat ni Sobi nga anak ni Naas a taga-siudad ti Rabba idiay Ammon, ni Nakir nga anak ni Ammiel a taga-Lodebar ken ni Barzillai a taga-Rogelim idiay Galaad.
2829: Nangyegda kadagiti malukong, banga ken pagiddaan, kasta met kadagiti taraon nga agpaay ken ni David ken kadagiti tattaona: trigo, sebada, iniruban, bukel ti utong, patani, diro, keso, mantikilia, ken sumagmamano a karnero. Ammoda a mabisin, mawaw ken nabannogen da David ken dagiti tattaona iti let-ang.