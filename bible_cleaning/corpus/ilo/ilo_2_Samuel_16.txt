1: Idi makaadayo bassit ni David iti tapaw ti turod, pagammoan ta sinabat ni Siba nga adipen ni Mefiboset. Adda dua nga asnona a nagkarga iti dua gasut a tinapay, sangagasut a karaay a pasas, sangagasut a kapurpuros a frutas ken maysa a supot a lalat a napno iti arak.
2: Sinaludsod ti ari kenkuana, Ania ti pangipaayam kadagitoy, Siba?
: Insungbat ni Siba, Agpaay dagiti asno a pagsakayan ti familiam, Natan-ok nga Ari. Agserbi kadagiti soldado dagiti tinapay ken dagiti frutas, ket inumenda met ti arak no mabannogda iti let-ang.
3: Sadino ti ayan ni Mefiboset, ti apoko ni Saul nga apom? sinaludsod kenkuana ti ari.
: Nagbati idiay Jerusalem ta kapkapnekanna nga isubli dagiti Israelita kenkuana ti pagarian daydi apongna a Saul, insungbat ni Siba.
4: Kinuna ti ari ken ni Siba, Kukuamon dagiti amin a sanikua ni Mefiboset.
: Siak ti adipenmo, kinuna ni Siba. Sapay koma ta maikariak iti panagtalekmo.
5: Idi dumteng ni Ari David idiay Bahurim, maysa kadagiti kakabagian ni Saul, ni Simei nga anak ni Gera, ti simmabat a mangilunlunod kenkuana bayat ti isusungadna.
6: Binatobatona ni David ken dagiti ofisialesna nupay nalikmut ni David kadagiti tattao ken guardia-na.
7: Inlunod ni Simei a kunana, Pumanawka! Pumanawka! Mammapatay! Kriminal!
8: Inagawmo ti pagarian ni Saul, ket ita, dusdusaennaka ti Apo iti panangpapataymo iti adu a kameng ti familia ni Saul. Inteden ti Apo ti pagarian ken ni Absalom nga anakmo. Iti kamaudianna, nagbayadka met la ti utangmo, ta mammapatayka!
9: Kinuna ni Abisai nga anak ni Zeruyas, Natan-ok nga Ari, apay nga ipalubosmo nga ilunodnaka daytoy natay nga aso? Palubosannak man ta innak putolan!
10: Ngem kinuna ni David kada Abisai ken Joab a kabsatna, Saankayo a makibiang, dakayo nga annak ni Zeruyas. Ilunlunodnak ta dayta ti bilin ti Apo . Awan ti kalintegan ti siasinoman nga agsaludsod no apay a kasta ti aramidenna.
11: Kinuna ni David ken ni Abisai ken kadagiti ofisialesna, Kayatnak a patayen ti anakko, ket dikay ngarud masdaaw iti ar-aramiden daytoy a Benjaminita. Imbilin ti Apo nga ilunodnak, isu a baybay-anyo ket palubosanyo nga aramidenna.
12: Nalabit a makita ti Apo ti panagtutuokko ket bendisionannak a supapak dagitoy a pannakailunodko.
13: Intuloy ni David ken dagiti tattaona ti nagna idinto a napan ni Simei iti bakras ti turod. Agilunlunod, agipurpuruak iti bato ken tapok bayat ti pannagnana.
14: Nabannog ti ari ken dagiti kakaduana idi makadanonda idiay Jordan ket naginanada sadiay.
15: Simrek ni Absalom ken dagiti amin nga Israelita idiay Jerusalem; kaduada ni Ahitofel.
16: Idi masabat ni Cusai a matalek a gayyem ni David, impukkawna, Agbiag ni Absalom! Agbiag ti Ari!
17: Sinaludsod ni Absalom, Kastoy kadi ti panangipakitam iti kinapudnom ken ni David a gayyemmo? Apay a dika simmurot kenkuana?
18: Simmungbat ni Cusai, Kasano a sumurotak kenkuana? Kayatko ti agpaay iti pinili ti Apo , kadagitoy a tattao ken kadagiti amin nga Israelita. Sumurotak kenka.
19: Saan kadi a rumbeng laeng a pagserbiak ti anak ti apok? Kas iti panagserbik iti amam, ita, agserbiak met kenka.
20: Kinuna ni Absalom ken ni Ahitofel, Ita ta addatayo ditoy, ania ti maibalakadmo nga aramidentayo?
21: Kinuna ni Ahitofel, Kaiddaem dagiti kamalala ni amam nga imbatina a mangaywan iti palasio. Inton madamag dagiti amin nga Israelita a nagbalinka a kabusor ni amam, ad-addanto a tumured dagiti pasurotmo.
22: Nangbangonda ngarud iti tolda a para ken ni Absalom iti tuktok ti palasio. Ket kinaidda ni Absalom dagiti kamalala ni amana tapno makita dagiti amin nga Israelita.
23: Kadagidi a panawen, patien dagiti tattao ti aniaman a balakad ni Ahitofel. Ibilangda ti saona a kas sao ti Dios. Tungpalen met da David ken Absalom ti balakadna.