1: Dumngegkayo, langit ken daga;
: timudenyo a naimbag ti innak ibaga!
2: Agtinnag a kasla tudo ti pannursurok;
: ket agbalay a kasla linnaaw iti daga.
: Kasla arbis nga agdisso iti naganus a mula,
: kasla tudo nga agtinnag kadagiti nalangto a ruot.
3: Siak ti mangidaydayaw iti nagan ti Apo ,
: ket dagiti tattaona ti mangipakaammo iti kinatan-okna!
4: Ti Apo ti nabileg a mangsalaknib kadakayo,
: naan-anay ken nalinteg amin nga aramidna.
: Mapagtalkan ken napudno ti Diosyo,
: nalinteg ken naimbag ti aramidna.
5: Ngem saankayo a napudno ken maikari a tattaona,
: managdakdakes ken naulbodkayo a nasion.
6: Kastoy kadi ti panangsubadyo iti Apo ,
: dakayo a maag ken awan nakemna a tattao?
: Isu ti amayo ken namarsua kadakayo!
: Isu ti namagbalin kadakayo a nasion!
7: Panunotenyo ti napalabas, idi un-unana a tiempo.
: Damagenyo kadagiti kapuonanyo no ania ti napasamak;
: damagenyo kadagiti lallakay ti napalabas.
8: Inted ti Kangatoan ti daga dagiti nasion;
: intudingna ti daga a pagtaengan ti tunggal pagilian.
: Inikkanna ti tunggal nasion iti didiosen
9: ngem pinilina dagiti kaputotan ni Jacob nga agpaay kenkuana.
10: Nasarakanna ida nga agalla-alla iti let-ang,
: iti awan matagtagitao ken naangin a langalang.
: Sinalakniban ken inaywananna ida,
: a kas iti panangtaripatona iti bukodna a mata.
11: Saan nga impalubos ti Apo a matnag dagiti Israelita.
: Mayarig iti agila a mangisursuro kadagiti piekna iti panagtayabda.
: Sippawenna ida kadagiti siuukrad a payakna
: ket awan ti pakaan-anoanda.
12: Ti laeng Apo ti nangidalan kadagiti tattaona,
: awan sabali a dios a timmulong kadakuada.
13: Pinagturayna ida kadagiti nangato a luglugar,
: tinaraonanna ida iti aniaman nga agtubo iti tay-ak.
: Nakasarakda iti diro kadagiti rengngat dagiti bato;
: nagtubo dagiti kayoda nga olibo iti kabatoan.
14: Adu ti gatas dagiti baka ken kaldingda;
: dagiti baka, karnero ken kaldingda ti kapintasan,
: ti trigoda ti kasayaatan, ket ti arakda ti kaimasan.
15: Bimmaknang ngem nagbalin a nasukir dagiti tattao ti Apo ;
: limmukmegda ket nagum-umada iti taraon.
: Tinallikudanda ti Dios a Namarsua kadakuada,
: ken linaksidda ti naindaklan a nangispal kadakuada.
16: Nagdaydayawda kadagiti didiosen ket nagimon ti Apo ;
: pinagpungtotda gapu kadagiti dakes nga inaramidda.
17: Nagidatagda iti daton kadagiti saan a pudno a didiosen,
: didiosen a di nagdaydayawan dagiti Israelita
: ken di kinabuteng dagidi kapuonanda.
18: Nalipatanda ti Diosda,
: ti nabileg a mangisalakan kadakuada,
: ti Dios a nangted iti biagda.
19: Nakapungtot ti Apo a nakakita iti aramidda,
: ket linaksidna dagiti annakna.
20: Kinunana, Diakton tulongan ida,
: ta kitaek man no ania ti pagbanaganda,
: dagiti nasukir ken saan a napudno a tattao.
21: Pinagpungtotdak gapu kadagiti imahenda;
: pinagimondak kadagiti makunkuna a didiosenda,
: didiosenda a saan a pudno a Dios.
: Iti kasta, aramatekto ti makunkuna a nasion a mangpapungtot kadakuada.
: Aramatekto ti maysa a nasion dagiti maag, a mamagimon kadakuada.
22: Sumgedto a kas apuy ti pungtotko,
: ket uramenna amin nga adda ditoy daga.
: Dumanonto iti akimbaba a lubong,
: ket uramenna dagiti puon ti bantay.
23: Idissuorkonto kadakuada ti agsasaruno a didigra,
: ibiatkonto ti amin a panak kadakuada.
24: Mataydanto iti bisin ken gurigor,
: nakabutbutengto a sakit ti mangibus kadakuada.
: Ibaonkonto dagiti narungsot nga animal a mangdarup kadakuada
: ken dagiti nagita nga uleg a mangkagat kadakuada.
25: Adunto ti matay kadagiti kalsada gapu iti gubat,
: adunto ti matay kadagiti balbalay gapu iti buteng.
: Matayto dagiti agtutubo a lallaki ken babbai,
: kasta met dagiti maladaga ken lallakay nga ubanan.
26: Pinukawko la koma amin idan,
: tapno awan makalaglagip kadakuada.
27: Ngem diak ipalubos nga agpalangguad dagiti kabusorda,
: ket ibagada a pinarmekda dagiti tattaok,
: ket kunada a saan a siak a mismo ti mangdadael kadakuada.
28: Maysa a nasion ti Israel nga awan nakemna,
: awan pannakaawat dagiti tattaona.
29: Dida ammo no apay a naparmekda,
: dida maawatan ti napasamak kadakuada.
30: Apay a pinarmek ti maysa ti sangaribu?
: Apay a pinarmek ti dua ti sangapuloribu?
: Binaybay-an ida ti Apo a Diosda,
: linaksid ida ti mannakabalin a Diosda.
31: Ammo dagiti kabusorda a nakapuy dagiti didiosenda,
: saanda a nabileg a kas iti Dios ti Israel.
32: Managdakdakes dagiti kabusorda a kas iti Sodoma ken Gomorra,
: kasda la iti puon ti ubas
: napait ken makasabidong ti bungana,
33: kas iti arak a naaramid iti gita dagiti uleg.
34: Malagip ti Apo ti inaramid dagiti kabusorda,
: urayenna ti tumutop a tiempo a panangdusana kadakuada.
35: Balsen ken dusaento ida ti Apo ,
: asidegen ti aldaw nga agdissuor kadakuada ti didigra.
: Saanen a mabayag ti panagkanibusananda.
36: Isalakanto ti Apo dagiti tattaona,
: inton makitana nga awanen ti pigsada.
: Kaasiannanto dagiti agserserbi kenkuana,
: inton makitana nga awanen ti matda.
37: Iti kasta, saludsodento ti Apo kadagiti tattaona,
: Sadino ti ayan dagiti nabileg a didiosen a nagtalkanyo?
38: Pinakanyo ida iti taba dagiti datonyo,
: ket nagidatagkayo kadakuada iti arak nga inumen.
: Ayabanyo ida a tumulong kadakayo,
: isuda ti pagkamanganyo.
39: Sisiak laeng ti Dios;
: awanen ti sabali a pudno a Dios.
: Pumatayak ket mangtedak iti biag,
: mangsugatak ket siak met laeng ti mangpaimbag;
: awan ti makalapped iti aramidek.
40: Gapu ta siak ti sibibiag a Dios,
: ingatok ti imak ket isapatak
41: nga asaek ti sumilsilap a kampilanko,
: ket ikagumaak a maaramid ti kinalinteg.
: Balsek dagiti kabusorko,
: ket dusaek dagiti gumurgura kaniak.
42: Malapunosto dagiti panak iti darada,
: ket patayento ti kampilanko,
: dagiti amin a bumusor kaniak.
: Awan ibatik a sumupring kaniak,
: dagiti nasugatan ken dagiti balud mataydanto.
43: Dakayo a nasion,
: masapul nga itan-okyo dagiti tattao ti Apo ;
: dusaenna dagiti amin a mangpapatay kadakuada,
: balsenna dagiti kabusorna,
: ket pakawanenna ti basol dagiti tattaona.
44: Indaniw da Moises ken Josue nga anak ni Nun daytoy a kanta tapno mangngeg dagiti Israelita.
45: Kalpasan ti panangipakaammo ni Moises iti pannursuro ti Dios kadagiti Israelita,
46: kinunana, Ikagumaanyo a tungpalen amin dagitoy nga imbilinko kadakayo ita nga aldaw. Ipakaammoyonto met kadagiti annakyo tapno tungpalenda a sipapasnek dagiti amin a pannursuro ti Dios.
47: Saan nga ubbaw dagitoy a pannursuro. Isuda ti biagyo. Tungpalenyo ida ket napautto ti biagyo iti daga a sakupenyo iti ballasiw ti Jordan.
48: Iti dayta met la nga aldaw, kinuna ni Yahweh ken ni Moises,
49: Inka iti Bantay Abarim, iti daga ti Moab, iti kasumbangir ti siudad ti Jerico. Sumang-atka iti Bantay Nebo ket tannawagam ti Canaan nga itedko a tagikuaen dagiti Israelita.
50: Mataykanto iti dayta a bantay a kas iti ipapatay ni kabsatmo nga Aaron idiay Bantay Hor.
51: Ngamin, saankayo a nagtalek kaniak iti imatang dagiti Israelita. Imbabaindak idi addakayo iti kadandanuman ti Meriba, iti asideg ti ili ti Kades, iti let-ang ti Zin.
52: Mabalinmo a kitaen ti daga nga itedko iti Israel ngem dikanto makastrek sadiay.