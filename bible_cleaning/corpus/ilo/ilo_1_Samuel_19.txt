1: Imbaga ni Saul ken ni Jonatan nga anakna ken amin nga ofisialesna a kayatna a patayen ni David. Ngem ipatpateg unay ni Jonatan ni David,
2: isut' gapuna nga imbagana ken ni David ti panggep ni tatangna. Kinuna ni Jonatan, Agannadka koma inton agsapa no bigat. Aglemmengka iti nalimed a disso ket dika rumrummuar.
3: Kumuyogakto ken ni tatangko a mapan iti away a paglemlemmengam ket kasaokto maipapan kenka. Ipakaammokto kenka ti aniaman a matakuatak.
4: Indaydayaw ni Jonatan ni David ken ni Saul. Kinunana: Apo, dika koma agaramid iti dakes ken ni David nga adipenmo. Awan dakes a naaramidna kenka. Kinapudnona, dakkel ti naitulongna kenka ti amin nga inaramidna.
5: Impustana ti biagna idi patayenna ni Goliat, ket inted ti Apo ti dakkel a balligi iti Israel. Nakitam daytoy nga inaramidna ket naragsakanka. Apay ngarud a patayem ni David nga awan ti gapuna? Apay nga agaramidka iti dakes iti tao nga awan basolna?
6: Impangag ni Saul ti imbaga ni Jonatan. Insapatana iti nagan ni Yahweh a saanna a patayen ni David.
7: Inayaban ngarud ni Jonatan ni David ket imbagana ti amin kenkuana. Kalpasanna, impanna ni David ken ni Saul ket nagserbi ni David iti ari a kas idi damo.
8: Bimtak manen ti gubat. Dinarup ni David dagiti Filisteo ket pinarigatna ida agingga a nagtatarayda.
9: Iti maysa nga aldaw, adda dakes nga espiritu a naggapu ken ni Yahweh a nangituray ken ni Saul. Adda idi ni Saul iti balayna ket situtugaw a nakaiggem iti gayang. Adda met ni David sadiay nga agtuktokar iti arpa.
10: Kayat ni Saul nga ipideg ni David iti diding babaen iti gayangna, ngem naglisi ni David ket naitugkel ti igam iti diding. Nagtaray ni David ket naglibas.
11: Iti dayta met la a rabii, nangibaon ni Saul iti sumagmamano a tattao a mangsiim iti balay ni David. Panggepda a patayen ni David iti kabigatanna, ngem binallaagan ni Mical nga asawana. Kinunana ken ni David, No saanka nga aglibas ita a rabii, mataykanto inton bigat.
12: Pinababana ni David iti maysa a tawa ket nagtaray a naglibas ti asawana.
13: Kalpasanna, innala ni Mical ti didiosenda ket impaiddana iti katre. Inikkanna iti pungan a naaramid iti dutdot ti kalding sana inulesan.
14: Idi sumangpet dagiti tattao ni Saul a mangtiliw ken ni David, imbaga ni Mical kadakuada a masakit ti asawana.
15: Ngem pinagsubli ida ni Saul tapno kitaenda a mismo ni David. Bagkatenyo agraman ti iddana nga ipan ditoy ket patayek, imbilinna.
16: Nagsubli ngarud dagiti naibaon iti uneg ti balay, ket nasarakanda ti didiosen iti katre ken ti nagpungananna a naaramid iti dutdot ti kalding.
17: Apay nga inallilawnak iti kastoy ket impalubosmo a naglibas ti kabusorko? sinaludsod ni Saul ken ni Mical.
: Imbagana ngamin a patayennak no diak tulongan nga aglibas, insungbatna.
18: Kabayatanna, nakalibas ni David. Napan idiay Rama ket impulongna ken ni Samuel ti amin nga inaramid ni Saul kenkuana. Kalpasanna, nagkuyogda ken Samuel a napan idiay Najot ket nagyanda sadiay.
19: Idi maammoan ni Saul nga adda ni David idiay Najot, maysa a lugar idiay Rama,
20: nangibaon iti sumagmamano a tattao a mangtiliw kenkuana. Nakitada ti bunggoy dagiti profeta nga agsasala ken agdidir-i, ket ni Samuel ti panguloda. Inturayan ti espiritu ti Dios dagiti tattao ni Saul ket nagsasala ken nagdidir-ida met.
21: Idi naipadamag daytoy ken ni Saul, nangibaon manen iti ad-adu pay a tattao ket nagsasala ken nagdidir-ida met. Nangibaon manen iti maikatlo a daras kadagiti tattaona, ket kasta met ti napasamak kadakuada.
22: Kalpasanna, isu a mismo ti napan idiay Rama. Idi dimteng iti dakkel a bubon idiay Secu, nagsaludsod no sadino ti ayan da Samuel ken David ket naibaga kenkuana nga addada idiay Najot.
23: Idi magmagna a mapan sadiay, inturayan ti espiritu ti Dios, ket nagsalsala ken nagpukpukkaw agingga a dimmanon idiay Najot.
24: Inuksobna ti pagan-anayna ket nagsalsala ken nagpukkapukkaw iti imatang ni Samuel. Nagmalmalem ken nagpatpatnag a nagidda a lamolamo. Daytoy ti nangrugian ti pagsasao, Apay, profeta kadi metten ni Saul?