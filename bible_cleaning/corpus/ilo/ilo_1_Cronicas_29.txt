1: Impakaammo ni Ari David iti entero a gimong: Ni Solomon nga anakko ti pinili ti Dios, ngem ubing pay laeng ken awan padpadasna. Naindaklan ti trabaho agsipud ta saan a palasio ti tao, no di ket templo ti Apo a Dios.
2: Inaramidko ti amin a kabaelak a nangisagana kadagiti amin a masapsapul a pangbangon iti Templo: balitok, pirak, bronse, landok, kayo, agkakapateg a bato a pagtampok, batbato nga arkos ken nawadwad a marmol.
3: Saan la a dayta ti insaganak, nangtedak pay iti bukodko a pirak ken balitok, gapu ta kayatko a mabangon ti Templo ti Diosko.
4: Nangtedak iti 115 a tonelada iti kapintasan a balitok ken 265 a tonelada ti puro a pirak a pangarkos kadagiti diding ti Templo
5: ken kadagiti amin a banag nga aramiden dagiti platero. Ita, siasino pay ti mayat a mangted a sibubuslon iti sagut nga agpaay iti Apo ?
6: Iti kasta, nagboluntario a mangted dagiti pangulo dagiti kapuonan, dagiti ofisiales dagiti tribu, dagiti kapitan ti armada ken dagiti administrador kadagiti sanikua ti ari.
7: Dagitoy ti intedda nga agpaay iti Templo: 190 a tonelada a balitok, 380 a tonelada a pirak, 675 a tonelada a bronse ken 3,750 a tonelada a landok.
8: Amin nga addaan kadagiti napateg a bato, intedda iti pagidulinan iti kuarta idiay Templo nga imatonan ni Jehiel a Levita a nagtaud iti kapuonan ni Gerson.
9: Siaayat dagiti tattao a nangted kadagitoy ken ni Yahweh, ket naragsakda agsipud ta adu ti naited. Kasta unay met ti ragsak ni Ari David.
10: Iti sango ti entero a gimong, indaydayaw ni David ni Yahweh. Kinunana, O Apo a Dios ni Jacob a kapuonanmi, madaydayawka koma iti agnanayon.
11: Naindaklan ken mannakabalinka, nadaeg, nadayag ken natan-okka. Kukuam amin nga adda sadi langit ken ditoy daga. Sika ti ari ken kangatoan a mangituray iti amin.
12: Sika ti pagtaudan ti amin a kinabaknang ken sanikua, sika ti mangituray iti amin. Addaanka ti pigsa ken pannakabalin ket sika ti mangitan-ok ken mangted iti pigsa iti amin.
13: Ita, agyamankami kenka, O Diosmi, ket idaydayawmi ti nagloriaan a naganmo.
14: Nupay kasta, siasinoak ken dagiti tattaok, tapno kabaelanmi nga ited kenka dagitoy? Sika met laeng ti naggapuan dagitoy a sagut ket isublimi laeng ti kukuam.
15: Ammom, O Apo , a kas kadagidi kapuonanmi, ganggannaet ken agalla-allakami. Kasla aniniwan nga aglabas dagiti aldawmi, ket dimi maliklikan ti patay.
16: O Apo a Diosmi, inyegmi amin dagitoy a sanikua a pangbangonmi iti templo a pangdaydayaw iti nasantoan a naganmo, ngem naggapuda amin kenka ket kukuam ida.
17: Ammok a suotem ti puso ti tunggal maysa ket maragsakanka kadagiti nalinteg a tattao. Napudno ken napasnekak a nangted amin kadagitoy kenka. Nakitak ti ragsak dagiti amin a tattaom a naummong ditoy a mangyeg kadagiti sagutda kenka.
18: O Apo a Dios da Abraham, Isaac ken Jacob a kapuonanmi, taginayonem kadi iti puso dagiti tattaom daytoy a kinaanep ti panagayat ket taginayonem ti kinapudnoda kenka.
19: Ikkam ni Solomon nga anakko iti naimpusoan a tarigagay nga agtulnog kadagiti amin a bilinmo ken mangbangon iti Templo nga insagsaganaak.
20: Kalpasanna, binilin ni David dagiti tattao nga idaydayawda ni Yahweh a Diosda. Ket indaydayaw ti entero a gimong ni Yahweh a Dios dagiti kapuonanda. Nagdumog dagiti tattao ket nagdaydayawda ken ni Yahweh, ken nagkurnoda met iti ari.
21: Iti sumuno nga aldaw, nagpartida kadagiti animal ket indatonda ken ni Yahweh: 1,000 a toro a baka, 1,000 a kalakian a karnero, 1,000 nga urbon a karnero, malaksid dagiti daton nga arak ken adu nga animal para iti amin nga Israelita.
22: Iti dayta nga aldaw, kasta unay ti ragsakda a nangan ken naginum iti imatang ni Yahweh.
: Kalpasanna, iti maikadua a gundaway, impakdaarda ni Solomon a kas ari. Iti nagan ni Yahweh, kinonsagrarda ni Solomon a mangituray kadakuada kasta met ni Zadok a kas padida.
23: Simmukat ngarud ni Solomon ken ni David nga amana iti trono nga impasdek ni Yahweh. Nasayaat ti panagturayna ket nagtulnog kenkuana ti entero nga Israel.
24: Inkari dagiti amin nga ofisiales ken dagiti soldado, uray pay dagiti dadduma nga annak ni David, ti panagtalinaedda a napudno ken ni Solomon nga ari.
25: Gapu ken ni Yahweh, nagraem ti entero a pagilian ken ni Solomon. Pinagbalinna a natantan-ok ngem ti uray siasino nga ari a nagturay iti Israel.
26: Nagturay ni David nga anak ni Jesse iti entero nga Israel
27: iti las-ud ti 40 a tawen. Pito a tawen a nagturay idiay Hebron, ket 33 a tawen idiay Jerusalem.
28: Nabaknang ken mararaem ket lakay unayen idi matay. Ni Solomon nga anakna ti simmukat kenkuana nga ari.
29: Nailanad iti sinuratan dagiti tallo a profeta, da Samuel, Natan, ken Gad, ti pakasaritaan ti biag ni Ari David manipud rugi aginggat' ipapatayna.
30: Saritaenda ti panagturayna, ti bilegna a kas ari, dagiti amin a napasamak kenkuana, iti Israel ken kadagiti dadduma a pagarian iti aglikmut.