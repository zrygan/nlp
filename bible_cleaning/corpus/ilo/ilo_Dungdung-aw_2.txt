1: Pinagsipnget ti Apo ti Sion gapu iti pungtotna.
: Pinagbalinna a rebrebba
: ti nailangitan a dayagna.
: Iti aldaw ti pungtotna, binaybay-anna uray pay ti pagbatayan dagiti sakana.
2: Dinadael ti Apo amin nga il-ili ti Juda,
: dina kinaasian ti uray maysa kadakuada.
: Rinakrakna dagiti sarikedked
: a nangsalaknib iti daga.
: Inyegna ti pannakaibabain
: ti pagarian ken dagiti ofisialesna.
3: Winarawarana ti bileg ti Israel gapu iti pungtotna.
: Dina kayat ti tumulong kadatayo idi dumteng dagiti kabusor.
: Kasla apuy a nagdissuor kadatayo ket dinadaelna amin ket nagbalinda a dapu.
4: Mayarig ti Apo iti kabusor
: a nangipaturong kadagiti panana kadatayo.
: Pinapatayna dagiti amin
: a pagtangtangsit ken pagragsakantayo.
: Ditoy Jerusalem, nariknatayo ti gumilgil-ayab a pungtotna.
5: Kasla maysa a kabusor ti Apo a nangdadael iti Israel.
: Dinadaelna dagiti sarikedked ken dagiti palasiona.
: Inyegna ti di agpatingga a ladingit kadagiti tattao ti Juda.
6: Binurakburakna ti Templo
: a nagdaydayawantayo kenkuana.
: Ginibusan ni Yahweh dagiti aldaw a nasantoan ken Aldaw a Panaginana.
: Agpada ti ari ken padi a nakarikna
: ti bileg ti pungtotna.
7: Linaksid ti Apo ti altarna ket pinanawanna ti nasantoan a Templona.
: Pinalubosanna ti kabusor
: a mangrebba kadagiti bakudna.
: Nagpupukkawda iti panagballigida
: iti disso a nagdaydayawantay a siraragsak.
8: Inkeddengen ti Apo a marpuog dagiti bakud ti Sion.
: Rinukodna ida tapno awan duadua ti pannakadadaelda.
: Agpapadan a narpuog dagiti pagwanawanan ken bakud.
9: Nagaburan dagiti ruangan;
: natukkotukkol dagiti balunetda.
: Napagtalaw a kas balud ti ari agraman dagiti ofisialesna.
: Saanen a maisuro ti Linteg;
: awanen ti parmata dagiti profeta nga aggapu ken ni Yahweh.
10: Naulimek dagiti lallakay iti Jerusalem.
: Agtutugawda iti daga.
: Tapoktapok dagiti uloda
: ket nakersang a lupot ti kawesda.
: Nakadumog dagiti babbalasitang ket mulmulenglenganda ti daga.
11: Limtegen dagiti matak iti kasasangit;
: mariribuk ti kararuak.
: Napakapsutanak iti ladingit
: gapu iti pannakadadael dagiti kailiak.
: Matalimudaw dagiti ubbing ken maladaga
: kadagiti kalsada iti siudad.
12: Umasugda kadagiti innada
: gapu iti bisin ken wawda.
: Mapasagda kadagiti kalsada
: a kasda la nasugatan.
: Main-inutda a matay
: iti saklot dagiti innada.
13: O Jerusalem, siudad nga ipatpategko,
: ania ti maibagak?
: Kasano ti panangliwliwak kenka?
: Awan pay ti nagsagaba iti kastoy.
: Di matukod a kas iti taaw ti pannakadidigram;
: awan ti namnama a maimbaganka.
14: Pasig nga ulbod ti imbagbaga dagiti profetam;
: naallilawka kadagiti inkaskasabada;
: pulos a dida imbutaktak ti basolmo.
: Inyaw-awandaka ket impagarupmo
: a saanen a nasken nga agbabawika.
15: Iti dalan a lumabas iti siudad,
: iwitwitiwit dagiti tattao ti im-imada
: a mangipakita iti pananglaisda.
: Agwingiwingda ket katawaanda
: ti narba a Jerusalem.
: Kastoy ti ikatawada,
: Daytoy kadi ti kunada a napintas a siudad?
: Daytoy kadi ti pagtangtangsit ti lubong?
16: Laisendaka dagiti amin a kabusormo,
: napnoanda iti gura a mangmulagat kenka.
: Aglibbi ken guy-guyabandaka a kunada,
: Dinadaelmin ti siudad!
: Daytoy ti tiempo nga inur-uraymi ket itan nakitami.
17: Iti kamaudianna, inaramid ti Apo ti impangtana
: awan asina a nangdadael kadatayo,
: kas imballaagna idi un-unana.
: Pinagballigina dagiti kabusortayo,
: pinagragsakna ida gapu iti pannakaparmektayo.
18: O Jerusalem, bay-am dagiti bakudmo nga umasug iti Apo.
: Palubosam nga agayus dagiti luam
: a kas karayan iti aldaw ken rabii.
: Bannogem dayta bagim
: iti panagsangsangit ken panagladladingit.
19: Bumangonka nga umidda iti rabii,
: ket umasugka iti Apo.
: Yebkasmo ti adda dita pusom,
: ket dawatem a kaasianna dagiti annakmo
: dagiti annakmo a matmatay iti bisin
: iti amin a nagsulian ti kalsada.
20: Kitaem, O Apo , kitaem dagiti parparigatem!
: Rumbeng kadi a sidaen dagiti inna
: dagiti annak nga inay-ayatda?
: Rumbeng kadi a mapapatay dagiti papadi ken profeta
: iti uneg ti santuariom?
21: Kadagiti kalsada, agkaiwara't bangbangkay
: dagiti ubbing ken nataengan,
: dagiti agtutubo a babbai ken lallaki,
: isuda a napapatay iti kampilan.
: Awan asim a nangpapatay kadakuada
: iti aldaw ti pungtotmo.
22: Inawismo dagiti kabusorko
: a mangaramid iti nakabutbuteng
: a panagrarambak iti likmutko.
: Awan ti makalibas uray maysa iti dayta aldaw ti pungtotmo.
: Pinapatayda dagiti annakko
: a pinadakkel ken inay-ayatko.