1: Nakitak sadi langit ti sabali a naindaklan a pagilasinan, maysa a nakaskasdaaw a buya. Pito nga angheles nga addaan kadagiti pito a didigra. Dagitoy dagiti maudi a pakatungpalan ti napalalo a pungtot ti Dios.
2: Ket nakitak ti kasla taaw a kristal a gumilgil-ayab. Nakitak pay dagiti nangparmek iti narungsot nga animal ken iti ladawanna, agraman iti animal a numero ti kaibatogan ti naganna. Agtatakderda iti igid ti taaw a kristal; ig-iggamanda dagiti arpa nga inted ti Dios kadakuada.
3: Ket kankantaenda ti kanta ni Moises nga adipen ti Dios, ken ti kanta ti Kordero
: Apo Dios a Mannakabalin-amin
: Natan-ok ken nakaskasdaaw dagiti aramidmo!
: Ari dagiti pagilian.
: Nalinteg ken napudno dagiti dalanmo!
4: Siasino ti saan nga agbuteng kenka, Apo?
: Siasino ti saan a mangitan-ok iti naganmo?
: Agsipud ta siksika laeng ti nasantoan.
: Umayto dagiti amin a pagilian
: Ket agdaydayawda iti sangoanam,
: Ta maimatangan ti amin dagiti nalinteg nga aramidmo.
5: Kalpasan daytoy, nakitak a naluktan ti templo sadi langit. Adda iti unegna ti tolda ti pammaneknek.
6: Rimmuar iti templo dagiti pito nga angheles nga addaan kadagiti pito a didigra. Nakakawesda iti nadalus ken narangrang a linen a lupot ket adda balitok a banda a naiputipot iti barukongda.
7: Maysa kadagiti uppat a sibibiag a parsua ti nangted kadagiti pito nga angheles iti pito a malukong a balitok. Napno dagitoy iti napalalo a pungtot ti Dios a sibibiag iti agnanayon nga awan inggana.
8: Napno ti templo iti asuk a naggapu iti dayag ken pannakabalin ti Dios. Awan ti makastrek iti templo agingga a di aggibus dagiti pito a didigra nga inyeg dagiti pito nga angheles.