1: Kuna ti Apo , Ti langit ti tronok ket ti daga ti pagbatayak. Ania ngarud a kita ti balay ti mabalinyo a bangonen nga agpaay kaniak? Ania a kita ti lugar ti mabalinyo nga isagana a pagnaedak?
2: Siak a mismo ti nangparsua iti sangalubongan! Maay-ayoak kadagiti napakumbaba ken managbabawi, kadagiti agbuteng ken agtulnog kaniak.
3: Aramiden dagiti tattao ti kaykayatda. Iti imatangda, awan pagdumaan dagiti aramidda. Agpartida man iti toro a baka a kas sakrifisio, wenno agidatagda iti tao a kas daton; agidatonda man iti urbon a karnero, wenno rungdoenda ti tengnged ti aso. Agidatagda iti daton a makan wenno agidatagda iti dara ti baboy. Agpuorda iti insenso wenno agkararagda iti imahen. Maragsakanda iti makarimon a panagdaydayaw.
4: Iti kasta, idissuorkonto ti didigra kadakuadadagiti banag a kabutengda, agsipud ta awan ti simmungbat idi immawagak wenno nangipangag idi nagsaoak. Kaykayatda ti agsukir kaniak ken ti agaramid iti dakes.
5: Dakayo nga agbuteng ken agtulnog iti Apo , denggenyo ti kunana, Agsipud ta napudnokayo kaniak, guraendakayo ti sumagmamano kadagiti kailianyo, ket awan ti panangikankanoda kadakayo. Rabrabakendakayo ket kunada, Kayatmi a makita a naragsakkayo; ngarud, ipakita koma ti Apo ti kinatan-okna ket isalakannakayo. Ngem isudanto ti maibabain!
6: Denggenyo! Dayta arimbangaw iti siudad, dayta ikkis nga aggapu iti Templo, isut' timek ti Apo a mangdusdusa kadagiti kabusorna!
7: Mayarig ti nasantoan a siudadko iti ina a kellaat a nangipasngay iti anak a lalaki, a pulos a di nagpasikal.
8: Adda kadin nakakita wenno nakadamag iti kastoy a pasamak? Adda kadin nasion a naipasngay iti maysa la nga aldaw? Saan a nasken nga agsagaba ti Sion iti mabayag sakbay a maipasngay ti nasion.
9: Diyo ipagarup a lapdak ti pannakayanak dagiti tattaok a dandanin maipasngay. Daytoy ti sao ti Apo .
10: Makipagragsakkayo iti Jerusalem;
: agrag-okayo gapu kenkuana,
: dakay a mangipatpateg iti daytoy a siudad.
: Makipagrag-okayo itan kenkuana,
: dakay a nangdung-aw idi kenkuana.
11: Mairanudkayto iti kinarang-ayna,
: kas iti maladaga a sumuso iti inana.
12: Kuna ti Apo , Itedkonto kadakayo ti agnanayon a kinarang-ay. Kaslanto karayan a di agmaga ti panagayus ti kinabaknang dagiti pagilian nga umay kadakayo, kas iti karayan a di agmaga. Mayarigkayto iti maladaga a paspasusoen ti inana, ub-ubbaen ken dungdungoenna.
13: Liwliwaenkayto idiay Jerusalem a kas iti panangliwliwa ti maysa nga ina iti anakna.
14: Agragsakkayto inton makitayo a mapasamak daytoy. Papigsaen ken pasalun-atennakayto. Iti kasta, maammoanyonto a siak, ni Yahweh, tulongak dagiti agtulnog kaniak, ket idissuorkonto ti pungtotko kadagiti kabusorko.
15: Umayto ti Apo a buyogen ti apuy. Agluganto iti payak ti napigsa nga angin tapno dusaenna dagiti kapungtotna.
16: Babaen iti apuy ken kampilan dusaennanto dagiti amin a tattao ti lubong a masarakanna a nakabasol, ket mataydanto.
17: Kuna ti Apo , Asidegen ti kanibusanan dagiti mangdalus kadagiti bagbagida kas mayannurot iti alagaden ti panagdaydayaw dagiti pagano, ket aglibotda kadagiti minuyongan a sagrado. Wen, asidegen ti kanibusanan dagiti agsida iti karne ti baboy ken bao ken kadagiti dadduma a makarimon a taraon.
18: Ammok dagiti panunot ken aramidda.
: Umayko ummongen dagiti tattao ti amin a nasion. Inton dumtengda, maimatangandanto no kasano ti kinabilegko,
19: ket maammoandanto a siak ti mangdusa kadakuada. Ngem ispalekto ti sumagmamano kadakuada tapno maibaonda kadagiti pagilian ken kadagiti adayo a daga a dipay nakadamag kaniak wenno nakakita iti dayag ken pannakabalinko. Ibaonkonto ida idiay Espania, Libya ken Lydia, agraman dagiti pumapana a tattaona ken idiay Tubal ken Grecia. Ibagadanto kadagitoy a nasion ti kinatan-okko.
20: Alaendanto dagiti amin a kailianyo manipud kadagiti pagilian ket yawiddanto ida a kas sagut kaniak. Sumangpetdanto a silulugan kadagiti kabalio, mulo, kamelio, lugan a pakigubat ken karison. Maipandanto iti nasantoan a bantayko idiay Jerusalem, kas ipapan dagiti Israelita iti Templok tapno agidatagda kadagiti daton a makan, a naikarga iti nadalus nga alikamen.
21: Pagbalinekto a papadi ken Levita ti sumagmamano kadakuada.
22: Kas iti panagpaut ti baro a langit ken ti baro a daga babaen iti bilegko, kastanto met ti panagpaut dagiti kaputotanyo ken ti naganyo.
23: Tunggal Fiesta ti Lutuad ken Aldaw a Panaginana, umayto ditoy Jerusalem dagiti tattao iti amin a nasion tapno agdaydayawda kaniak, kuna ti Apo .
24: Bayat ti ipapanawda, makitadanto dagiti bangkay dagiti nagsukir kaniak. Pulos a dinto matay dagiti igges nga agkaan kadagiti bangkayda, ket dinto met maiddep ti apuy a manguram kadakuada. Karimonto ida dagiti amin a tattao a makakita kadakuada.