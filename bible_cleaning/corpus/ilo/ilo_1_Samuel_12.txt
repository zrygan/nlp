1: Kinuna ni Samuel kadagiti Israelita: Impangagko ti amin a kiniddawyo kaniak ket nangisaadak iti ari a mangituray kadakayo.
2: Ita, adda ariyon a mangidalan kadakayo. No siak, lakay ken ubananakon, ket adda dagiti annakko iti dennayo. Nagserbiak a panguloyo manipud kinaagtutubok agingga ita.
3: Sitatakderak ita iti sangoyo. No adda naaramidko a dakes, idarumdak iti imatang ti Apo ken iti ari a pinilina. Adda kadi baka wenno asno nga innalak iti siasinoman? Adda kadi sinaur wenno indadanesko? Nagawatak kadi kadagiti pasuksok tapno ikidemko dagiti matak? No adda inaramidko kadagitoy, bayadak ti aniaman nga innalak.
4: Saannakami a sinaur wenno indadanes, insungbat dagiti tattao. Awan ti uray ania nga innalam a kukua ti siasinoman.
5: Insungbat ni Samuel, Saksian ti Apo ken ti pinilina nga ari nga awan a pulos ti inaramidko a dakes kadakayo.
: Wen, ti Apo ti saksimi, inyanamongda.
6: Intuloy ni Samuel, Ti Apo ti nangpili kada Moises ken Aaron, ken nangiruar kadagidi kapuonanyo idiay Egipto.
7: Ngarud, agtakderkayo iti ayanyo ket aglilinnawagtayo iti Apo babaen iti panangipalagipko kadakayo kadagiti amin a naindaklan nga inaramidna tapno isalakannakayo ken dagiti kapuonanyo.
8: Idi napan ni Jacob ken ti familiana idiay Egipto, ket indadanes ida dagiti Egipcio, immasug dagidi kapuonanyo iti Apo . Imbaonna da Moises ken Aaron a nangiruar kadakuada idiay Egipto ket pinagnaedna ida iti daytoy a daga.
9: Ngem nalipatanda ti Apo a Diosda. Daytoy ti gapuna a pinalubosanna dagiti Filisteo ken ti ari ti Moab ken ni Sisera nga ofisial ti armada ti siudad ti Hasor a manggubat ken mangparmek kadakuada.
10: Kalpasanna, nagpatulongda manen iti Apo . Kinunada, Nagbasolkami, gapu ta tinallikudandaka, O Apo , ket nagdaydayawkami kadagiti imahen da didiosen a Baal ken Astarte. Ispalennakami kadagiti kabusormi, ket agdaydayawkaminto kenka!
11: Imbaon ngarud ti Apo da Gideon, Barac, Jefte; kamaudianna, siak met ti imbaonna. Tunggal maysa kadakami ti nangisalakan kadakayo kadagiti kabusoryo ket agbiagkayo a sitatalged.
12: Ngem idi nakitayo ni Naas nga ari ti Ammon nga umay mangraut kadakayo, linaksidyo ti Apo a kas ariyo ket kinunayo kaniak, Kayatmi ti maaddaan iti ari a mangituray kadakami.
13: Ita, imatanganyo ti ari a piniliyo. Dinawatyo ket inted ti Apo a mangituray kadakayo.
14: Awanto ti mapagtengyo a dakes no la ket agbutengkayo iti Apo a Diosyo, agserbikayo kenkuana, ipangagyo ket tungpalenyo dagiti bilinna ken no la ket sumurotkayo kenkuana, dakayo agraman ti ari a mangituray kadakayo.
15: Nupay kasta, no diyo ipangag ti Apo ket sukirenyo dagiti bilinna, busorennakayto ken ti ariyo.
16: Ngarud, agtalinaedkayo iti yanyo ket maimatanganyo ti naindaklan nga aramiden ita ti Apo .
17: Saan a panagtutudo ita. Ngem agkararagak, ket mangyeg ti Apo iti gurruod ken tudo. No mapasamak daytoy, mabigbigyonto a nakaro ti basolyo idi kiniddawyo iti Apo nga ikkannakayo iti ari.
18: Nagkararag ngarud ni Samuel, ket naggurruod ken nagtudo iti dayta met la nga aldaw. Nagbuteng dagiti tattao ken ni Yahweh. Nagbutengda met ken ni Samuel.
19: Kinunada ken ni Samuel, Apo, pangngaasim ta ikararagannakami iti Apo a Diosyo tapno saankami a matay. Mabigbigmin a malaksid ti dadduma a basolmi, nagbasolkami pay gapu iti panagkiddawmi iti maysa nga ari.
20: Dikay agbuteng, insungbat ni Samuel. Uray nakaaramidkayo iti kasta a kinadakes, diyo tallikudan ti Apo ngem agserbikayo ketdi kenkuana iti amin a pusoyo.
21: Idianyo ti agdaydayaw kadagiti didiosen; didakayo matulongan wenno maisalakan, agsipud ta awan serserbida.
22: Dinakayo baybay-an ti Dios, ta dayta ti kari a sinapataanna ket inkeddengna a pagbalinennakayo a tattaona.
23: No maipapan kaniak, adayo nga agbasolak iti Apo babaen iti panagsardengko a mangikarkararag kadakayo. Ngem isurokayo ketdi iti nasayaat ken nalinteg a dalan.
24: Agbutengkayo iti Apo ket agserbikayo a sipupudno kenkuana iti amin a pusoyo. Lagipenyo dagiti naindaklan a banag nga impaayna kadakayo.
25: Ngem no itultuloyyo ti agbasol, madadaelkayto ken ti ariyo.