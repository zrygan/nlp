1: Idir-iyo ti ragsakyo iti Dios a salaknibtayo;
: iti Dios ni Jacob ikantayo ti pagdayawyo.
2: Agkantakayo a buyogan iti pandereta,
: danggayanyo iti naaweng a lira ken arpa.
3: Pagunienyo ti trumpeta no agfiestatayo,
: tunggal dumteng ti lutuad, kasta met ti kabus.
4: Ta iti Israel, linteg daytoy a naipaulog,
: maysa a bilin ti Dios ni Jacob.
5: Imbilinna ken Jose daytoy nga annongen
: idi mapan Egipto nga inna gubaten.
: Mangngegko ti timek ti diak am-ammo,
6: Inikkatko ti nadagsen nga awit iti abagam;
: innalak ti basket nga ig-iggamam.
7: Idi adda rigatmo, immawagka kaniak ket inlisika;
: manipud gurruod a paglemlemmengak, sinungbatanka,
: sinuotka idi addaka iti ubbog ti Meriba.
8: Denggem, O ilik, ti ballaagko kenka.
: O Israel, ipangagnak la koma!
9: Awanto ti sabali a dios iti nagtengngaanyo,
: wen, saankayto nga agrukbab iti sabali a dios.
10: Siak ni Yahweh a Diosmo
: a nangiruar kenka idiay Egipto;
: agngangaka laeng ket itedko ti taraonmo.
11: Ngem didak impangag dagiti tattaok;
: saan a nagtulnog kaniak ti Israel.
12: Gapu iti kinasukirda binaybay-ak ida
: nga agaramid iti aniaman a kayatda.
13: No dumngeg la koma kaniak ti ilik,
: no agtulnog ti Israel kaniak,
14: nalaka a parmekek dagiti kabusorna,
: ket abakek amin a bumusor kenkuana.
15: Agrukbab a sibubuteng dagiti gumurgura kaniak,
: ket saan nga agpatingga ti pannakadusada.
16: Ngem taraonankanto iti kasayaatan a trigo,
: ket pennekenkanto iti kasam-itan a diro.