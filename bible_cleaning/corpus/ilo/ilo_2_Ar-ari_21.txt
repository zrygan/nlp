1: Sangapulo ket dua ti tawen ni Manases idi maisaad nga ari iti Juda ket 55 a tawen a nagturay idiay Jerusalem. Ni Hepsiba ti inana.
2: Saan a naragsakan kenkuana ni Yahweh ta tinuladna dagiti makarimon nga aramid dagiti nasion a pinagtalaw ni Yahweh sakbay a dimteng dagiti Israelita.
3: Binangon manen ni Manases dagiti pagdaydayawan dagiti pagano a dinadael idi ni Hezekias nga amana. Nagaramid kadagiti altar nga agpaay iti pagdaydayawan ken ni didiosen a Baal ket nangaramid iti imahen ni Asera a diosa a kas iti inaramid idi ni Ahab nga ari ti Israel. Nagdaydayaw met ni Manases kadagiti bituen.
4: Nagbangon kadagiti altar dagiti pagano iti uneg ti Templo a kinuna ni Yahweh a rumbeng a pagdaydayawan dagiti tattao kenkuana.
5: Nagpaaramid kadagiti altar a pagdaydayawan kadagiti bituen a nabangon kadagiti dua a paraangan ti Templo.
6: Indatagna ti lalaki nga anakna a daton a mapuoran. Namuybuyon ken namadpadles ket nakiuman kadagiti baglan ken espiritu. Agkakadakes iti imatang ni Yahweh dagiti inaramidna ket nagpungtot ni Yahweh.
7: Inkabilna ti imahen ni Asera a diosa iti Templodaytoy ti templo a sarsaritaen ni Yahweh idi kinunana kada David ken ni Solomon nga anakna: Ditoy Jerusalem, iti daytoy a Templo, ti lugar a pinilik kadagiti amin a sakup dagiti 12 a tribu ti Israel a pagdaydayawan kaniak dagiti tattao.
8: Ket no tungpalen dagiti Israelita ti sibubukel a Linteg nga inted kadakuada ni Moises nga adipenko, diakto ipalubos a mapapanawda iti daga nga intedko kadagidi kapuonanda.
9: Ngem saan nga impangag dagiti tattao ti Juda ni Yahweh ket insungsong ni Manases ida nga agbasol. Nadagdagsen ti basolda ngem dagiti nasion a pinagtalaw ni Yahweh idi dumteng dagiti tattaona iti daga.
10: Kinuna ni Yahweh babaen kadagiti adipen ken profetana,
11: Inaramid ni Ari Manases dagiti makarimon a banag; dakdakes ti inaramidna ngem dagiti inaramid dagiti Cananeo. Insungsongna dagiti tattao nga agbasol gapu kadagiti imahen a pagdaydayawanna.
12: Ngarud, siak a Dios ti Israel, idissuorkonto ti didigra iti Jerusalem ken iti Juda ket urayto la maikuleng ti amin a makadamag iti daytoy.
13: Dusaek ti Jerusalem a kas iti inaramidko iti Samaria; dusaek a kas ken ni Ahab nga ari ti Israel ken kadagiti kaputotanna. Sagadekto ti Jerusalem agingga nga awan mabati a tattao ket nadalusto a kas iti pinggan a nadalusan ken naipakleb.
14: Baybay-akto dagiti makalasat a tattao ket yawatkonto ida kadagiti kabusorda. Maparmekdanto ket agsamsamto dagiti kabusorda iti dagada.
15: Aramidekto daytoy gapu ta nagbasbasol dagiti tattao ket pinagpungtotdak manipud idi rimmuar dagiti kapuonanda idiay Egipto agingga ita.
16: Adu a tattao nga awan basolna ti pinatay ni Manases ket nagayus dagiti kalsada ti Jerusalem iti darada. Inaramidna daytoy malaksid la iti panangisungsongna kadagiti tattao ti Juda nga agdaydayaw kadagiti didiosen, a nakaigapuan ti panagbasolda ken ni Yahweh.
17: Nailanad iti Pakasaritaan dagiti Ari ti Juda ti dadduma a pasamak iti panagturay ni Manases, agraman dagiti basolna.
18: Natay ni Manases ket naitabon iti hardin ti palasio, ti hardin ni Uzza. Ni Amon nga anakna ti simmukat kenkuana nga ari.
19: Duapulo ket dua ti tawen ni Amon idi maisaad a kas ari ti Juda ket dua a tawen a nagturay idiay Jerusalem. Ni Mesullemet nga anak ni Haruz a taga-Jotba ti inana.
20: Kas ken ni amana a Manases, dakes ti inaramidna iti imatang ni Yahweh.
21: Tinuladna ni amana ket nagdaydayaw met kadagiti didiosen a nagdaydayawanna.
22: Linaksidna ni Yahweh a Dios dagidi kapuonanna ket sinukirna ti bilin ni Yahweh.
23: Nagtutulag dagiti ofisiales ket pinapatayda ni Amon iti uneg ti palasio.
24: Ngem pinapatay dagiti tattao ti Juda dagiti nangpatay ken ni Amon ket insaadda ni Josias nga anakna nga ari.
25: Nailanad iti Pakasaritaan dagiti Ari ti Juda ti dadduma a pasamak iti panagturay ni Amon.
26: Naitabon ni Amon iti hardin ni Uzza ket ni Josias nga anakna ti simmukat kenkuana nga ari.