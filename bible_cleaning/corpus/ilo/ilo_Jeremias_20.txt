1: Maysa a padi ni Pasur nga anak ni Immer. Isu ti kangatoan nga agturay iti Templo. Idi mangngegna ti panangiwaragawagko kadagitoy,
2: pinasaplit ken pinakawarannak sanak pinaipan iti akingngato a Ruangan ti Benjamin iti Templo.
3: Iti sumuno a bigat, kalpasan a winayawayaannak ni Pasur, kinunak kenkuana, Saan a Pasur ti impanagan ti Apo kenka no di ket Pagbutbutngan iti amin a Lugar.
4: Daytoy ti kinuna ti Apo , Aramidenka a pagbutbutngan, ket kabutengmonto ti bagim. Kabutengnakanto met dagiti gagayyemmo. Makitamto amin ida a matay iti kampilan dagiti kabusorda. Yawatkonto amin a tattao ti Juda iti pannakabalin ti ari ti Babilonia. Addanto dagiti italawna nga ipan a balud idiay Babilonia ket papatayennanto dagiti dadduma.
5: Pasamsamkonto kadagiti kabusorda ti amin a kinabaknang daytoy a siudad. Pasamsamkonto met dagiti napateg a sanikuada ken uray pay dagiti napateg a gameng dagiti ari ti Juda. Ipandanto idiay Babilonia.
6: Ket sika, Pasur, matiliwkanto ken ti familiam sakayto maipan idiay Babilonia. Sadiayto ti pakatayan ken pakaitanemanyo, agraman dagiti amin a gagayyemmo a nangibagbagaam iti adu a kinaulbod.
7: O Apo , inuyotannak,
: ket naallilawak.
: Napigpigsaka ngem siak
: ket pinarmeknak.
: Rabrabakendak dagiti tattao,
: agmalmalem a katkatawaandak.
8: Tunggal agsaoak, ipukkawko ti panangbabalawko
: iti kinaranggas ken pannakadadael.
: O Apo , kanayon nga uyawen ken rabrabakendak,
: agsipud ta ipakaammok ti saom.
9: Ngem no kunak, Lipatekon ti Apo
: ket diakton agsao iti naganna,
: isu metten a kasla apuy a gumil-ayab
: ti mensahem iti kaunggak.
: Diak magawidanen ti bagik,
: ket masapul nga ipakaammok.
10: Mangngegko ti ibagbaga dagiti tattao,
: Adda ti pagbutbutngan iti amin a disso.
: Ipulongtayo kadagiti agtuturay!
: Uray dagiti nasinged a gagayyemko,
: ur-urayenda ti pannakatnagko.
: Kunada, Nalabit a maallilawto,
: tiliwentayo ket makaibalestayo.
11: Ngem sika ti kaduak, O Apo ,
: maingel ken nabilegka,
: ket dinto agballigi dagiti mangidadanes kaniak.
: Dinto agpatingga ti pannakaibabainda,
: agsipud ta saanda a makapagballigi.
: Saanto a malipatan ti pannakaibabainda.
12: Ngem nalinteg ti panangsuotmo iti tao,
: O Apo a Mannakabalin-amin,
: ammom ti adda iti puso ken panunotna.
: Ipakitam ti panangbalesmo kadagiti kabusorko,
: agsipud ta intalekko kenka ti parikutko.
13: Kantaanyo ti Apo ! Idaydayawyo ti Apo !
: Ispalenna dagiti maidadanes
: iti pannakabalin dagiti managdakdakes.
14: Mailunod koma ti aldaw a pannakayanakko!
: Malipatan koma ti aldaw a pannakaipasngayko!
15: Mailunod koma ti tao
: a nangipadamag iti amak,
: Addan anakmo, maysa a lalaki!
: Anian a ragsak idi ni amak a nakadamag.
16: Mayarig koma dayta a tao
: kadagiti siudad a dinadael
: ken saan a pinakawan ni Yahweh.
: Mangngegna koma ti nasaem a sangit iti bigat
: ken ti daranudor ti gubat iti tengnga ti aldaw,
17: gapu ta dinak pinatay
: sakbay a naipasngayak.
: Nagbalin koma a tanemko ti tian ni inak.
18: Apay pay laeng a nayanakak?
: Tapno agrigat ken agladingitak?
: Tapno agpatingga ti biagko iti pannakaibabain?