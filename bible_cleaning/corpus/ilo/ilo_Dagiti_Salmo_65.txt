1: O Dios, rumbeng nga
: idaydayawdaka idiay Sion,
: ket tungpalenmi ti inkarimi kenka.
2: Ipangagmo dagiti kararag ket dumatagto kenka dagiti amin a tattao
3: gapu kadagiti basbasolda.
: Adu unay ti biddutmi,
: ngem pakawanemto ida.
4: Nagasat dagiti piliem a tattao,
: isuda nga awisem nga agtaeng iti santuariom!
: Mapnekkaminto iti agkakaimbag iti balaymo,
: kadagiti bendision iti nasantoan a Templom!
5: Sungbatannakami ket ikkannakami iti balligi;
: agaramidka kadagiti nakaskasdaaw a banag a pakaispalanmi.
: Agtalek kenka dagiti tattao iti sangalubongan,
: kasta met dagiti agnaed iti ballasiw-taaw.
6: Babaen iti pigsam, impasdekmo dagiti bantay
: a mangipakita iti nabileg a pannakabalinmo.
7: Pagtalnaem ti daranudor dagiti taaw;
: pagsardengem ti ungor dagiti dalluyon
: ken ti riribuk kadagiti pagilian.
8: Gapu kadagiti aramidmo a naindaklan
: agruknoy a sibubuteng kenka ti sangalubongan!
: Gapu kadagiti aramidmo,
: agriaw iti rag-o dagiti tattao
: iti maysa a pungto ti daga.
9: Ipakitam ti panangipategmo iti daga babaen iti panangyegmo iti tudo,
: ket pagbalinem a nadam-eg ken nabaknang.
: Napno iti danum dagiti karayanmo,
: mangipaayka iti apit nga adu.
10: Yegmo ti nabuslon a tudo kadagiti talon a naarado
: ket rusepem ida,
: pagarbisem tapno lumukneng ti daga
: ket agtubo dagiti mula.
11: Adu nga apit ti ipaay ti kinaimbagmo!
: Iti sadinoman a papanam adu a bendision ti itedmo!
12: Kadagiti pagpastoran, adu ti baka;
: adda rag-o kadagiti bakras ti turod!
13: Nasaknapan iti karnero dagiti pagaraban;
: nakumotan iti trigo dagiti tantanap;
: agkakanta ken agdidir-i ti amin gapu iti ragsak!