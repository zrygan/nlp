1: Daytoy ti mensahe maipapan iti Nineve, ti pakasaritaan ti parmata ni Nahum a taga-Elkos.
2: Ni Yahweh managimon a Dios ken managibales;
: dusaenna dagiti bumusor kenkuana.
: Iti pungtotna, balsenna ida.
3: Saan a nalaka nga agpungtot ni Yahweh,
: ngem dakkel ti pannakabalinna,
: ket dusaenna a dusaen dagiti nakabasol.
: Iti pagnaan ni Yahweh, tumaud dagiti bagio.
: Dagiti ulep ti pannakatapok a patauden dagiti sakana.
4: Bilinenna ti baybay ket agmaga;
: pagmagaenna ti amin a karayan.
: Malaylay dagiti talon ti Basan,
: matay amin a mula iti Bantay Carmel
: ken magango dagiti sabong iti Bantay Libano.
5: Agkintayeg dagiti bantay iti imatang ni Yahweh;
: marunaw dagiti turod iti sangoananna.
: Agginggined ti daga no agparang ni Yahweh;
: agtigerger ti lubong ken dagiti amin a tattao.
6: No agpungtot ni Yahweh,
: siasino ti makalasat?
: Siasino ti makalisi
: iti gumilgil-ayab nga ungetna?
: Idissuorna ti umap-apuy a pungtotna,
: matumtumek dagiti bato iti imatangna.
7: Naimbag ni Yahweh;
: salaknibanna dagiti tattaona iti tiempo ti riribuk;
: aywananna dagiti agkamang kenkuana.
8: Mamimpinsan a dadaelenna dagiti kabusorna,
: kas iti panangdadael ti nadawel a layus;
: ipanna dagiti bumusor kenkuana iti pakatayanda.
9: Ania ti isiksikatyo nga aramiden iti Apo ?
: Gibusannakayto amin;
: awan ti makapidua a mangbusor kenkuana.
10: Mauramkayto agingga a dumapukayo, dakayo a mammartek,
: a kas iti siitsiitan a mula ken garami a nagango.
11: Nineve, adda timmaud kenka a tao a pasig a dakes ti panggepna, ket insikatna ti Apo .
12: Kastoy ti kuna ti Apo kadagiti tattaona nga Israelita: Uray no napigsa ken adu dagiti taga-Asiria, madadael ken mapukawdanto. Pinagsagabakayo, dakayo a tattaok, ngem dikayton pagsagabaen.
13: Gibusakon ti pannakabalin ti Asiria kadakayo, ket pugsatek dagiti kawar a nangbalud kadakayo.
14: Kastoy ti intuding ti Apo maipapan iti Asiria: Malipatandanton a mamimpinsan. Dadaelekto dagiti imahen nga adda kadagiti templo dagiti didiosenda. Mangisagsaganaak iti tanem dagiti taga-Asiriasaanda a maikari nga agbiag.
15: Kitaenyo, adda babaonen a magmagna kadagiti tapaw dagiti bantay a mangyeg iti naimbag a damag! Umay tapno ipakaammona ti panagballigi. Dakayo a tattao ti Juda, selebraranyo dagiti naituding a fiestayo, ket itedyo iti Dios ti sinapataanyo nga ited kenkuana. Saanton a rauten dagiti managdakdakes ti dagayo. Nadadaeldan a namimpinsan!