1: Walo ti tawen ni Josias idi maisaad nga ari ti Juda ket nagturay idiay Jerusalem iti 31 a tawen.
2: Inaramidna ti makaay-ayo ken ni Yahweh. Tinuladna ti inar-aramid ni Ari David a kapuonanna ket tinungpalna a siiinget dagiti amin a linteg ti Dios.
3: Ubing pay laeng ni Josias idi rugianna ti agdaydayaw iti Dios ni Ari David a kapuonanna. Maikawalo idi a tawen ti panagarina. Kalpasan ti uppat a tawen, rinugianna a dinadael dagiti lugar a pagdaydayawan kadagiti didiosen, dagiti simbolo ni Asera a diosa, ken amin nga imahen.
4: Babaen iti panangiturongna, rinebba dagiti tattaona dagiti altar a pagdaydayawan ken ni Baal. Rinippuogda dagiti altar a pagpuoran iti insenso iti asidegda ken rinumrumekda agingga a timmapok dagiti imahen ni Asera ken amin nga imahen dagiti didiosen sada inwaris ti tapok iti tanem dagiti tattao a nagidatdatag iti daton kadakuada.
5: Pinuoranna dagiti tulang dagiti papadi a nagserbi ken ni Baal a didiosen kadagiti altar a nagdaydayawanda. Iti panangaramidna amin kadagitoy, nagbalin ti Juda ken Jerusalem a nadalus manen iti imatang ti linteg.
6: Kasta met ti inaramidna kadagiti siudad ken kadagiti nadadael a paset ti Manases, Efraim ken Simeon ken agingga idiay Neftali iti amianan.
7: Iti entero a sakup ti Akin-amianan a Pagarian, rinebbana dagiti altar ken dagiti simbolo ni Asera. Rinumrumekna dagiti imahen ken binurburakna dagiti altar a pagpuoran iti insenso. Kalpasanna, nagsubli idiay Jerusalem.
8: Iti maika-18 a tawen a panagturay ni Ari Josias, kalpasan ti panangdalusna iti daga ken iti Templo babaen iti panangpasardengna iti panagdaydayaw iti wagas dagiti pagano, binaonna ti tallo a tattao a mangtarimaan iti Templo. Isuda da Safan nga anak ni Azalias, Maaseias a gobernador ti Jerusalem, ken ni Joas nga anak ni Joahaz.
9: Napanda ken ni Hilkias a Nangato a Padi ket intedda ti kuarta nga inurnong dagiti Levita a guardia iti Templo. Naur-or ti kuarta kadagiti tattao iti Efraim, Manases ken kadagiti dadduma a tribu iti Akin-amianan a Pagarian, kasta met kadagiti tattao ti Juda, Benjamin ken Jerusalem.
10: Nayawat daytoy a kuarta kadagiti mangimaton iti pannakatarimaan ti Templo, ket nagpaay a sueldo
11: dagiti karpintero ken dagiti trabahador, ken inggatangda kadagiti bato ken tarikayo a pangtarimaanda kadagiti pasdek a nagrakaya gapu ta binaybay-an dagiti ari ti Juda.
12: Matalek unay dagiti nagtrabaho. Immatonan ida da Jahat ken Obadias iti kapuonan ni Merari a Levita ken da Zacarias ken Mesullam iti kapuonan ni Coat a Levita. Nalaing a musiko dagiti amin a Levita.
13: Dagiti dadduma a Levita ti nangtarawidwid iti pannakabunag dagiti materiales ken nangimaton kadagiti tattao kadagiti nadumaduma a trabaho; sabali pay dagiti agaywan kadagiti libro wenno agserbi a guardia.
14: Bayat ti panangiruarda iti kuarta iti kuarto a pagidulinan, nasarakan ni Hilkias ti libro a nakailanadan ti Linteg ni Yahweh, ti Linteg nga inted idi ti Dios ken ni Moises.
15: Kinunana ken ni Safan, Nasarakak ditoy Templo ti libro ti Linteg. Intedna ken ni Safan ti libro.
16: Impan ni Safan ti libro iti ari. Imbagana: Inaramidmi ti amin nga imbilinmo.
17: Innalami ti kuarta a naidulin iti Templo ket intedmi kadagiti agtartrabaho ken kadagiti mangimaton kadakuada.
18: Sana innayon: Adtoy ti libro nga inted kaniak ni Hilkias. Imbasana ti libro iti ari.
19: Idi mangngeg ti ari ti linaon ti libro, rinay-abna ti pagan-anayna gapu iti ladingitna.
20: Binilin ni Hilkias, ni Safan ti sekretario ti palasio, ni Ahikam nga anakna, ni Akbor nga anak ni Micaias ken ni Asaias nga agserserbi iti ari
21: Inkayo makiuman iti Apo ket ammoenyo no ania ti pakainaigak ken dagiti tattao a nabati iti Israel ken Juda iti nailanad iti daytoy a libro. Nagdissuor kadatayo ti pungtot ti Apo gapu ta saan a tinungpal dagidi kapuonantayo ti sao ti Apo . Dida inaramid ti masapul a maaramid kas nailanad iti daytoy a libro.
22: Kas imbilin ti ari, napan nakiuman ni Hilkias ken dagiti dadduma a naibaon iti maysa a babai nga agnagan iti Hulda, maysa a profeta nga agnaed iti baro a paset ti Jerusalem. Ni Sallum nga asawana ken anak ni Tokat ken apoko ni Harhas ti agay-aywan kadagiti kawes a maar-aramat iti Templo. Insaritada kenkuana ti napasamak,
23: ket imbagana kadakuada nga agsublida iti ari ket ibagada kenkuana
24: ti pakaammo ni Yahweh: Dusaek ti Jerusalem ken amin a tattaona. Aramatek dagiti lunod a nailanad iti libro a naibasa iti ari.
25: Linaksiddak ket nagidatagda kadagiti sakrifisio kadagiti sabali a didiosen. Daytoy ti gapuna a pinagpungtotdak kadagiti amin nga inaramidda. Rimmasuk ti pungtotko iti Jerusalem ket dinto agbaaw.
26: No maipapan iti ari, kastoy ti saok, ni Yahweh a Dios ti Israel: Impangagmo ti naisurat iti libro,
27: ket nagbabawi ken nagpakumbabaka iti imatangko. Rinay-abmo ti pagan-anaymo ken nagsangitka idi mangngegmo a dusaek ti Jerusalem ken dagiti umilina. Nangngegko ti kararagmo
28: ket dimonto makita ti dusa nga idissuorko iti Jerusalem. Ipaluboskonto a natalna ti ipapataymo.
: Nagsubli dagiti naibaon ket impakaammoda ken ni Ari Josias ti sao ni Yahweh.
29: Pinaayaban ni Ari Josias dagiti amin a papangulo ti Juda ken ti Jerusalem.
30: Nagkukuyogda a napan iti Templo agraman dagiti papadi ken dagiti Levita ken dagiti dadduma a tattao, nabaknang man wenno napanglaw. Iti imatangda amin, impigsa nga imbasa ti ari ti entero a libro ti tulag a nasarakan iti Templo.
31: Nagtakder ti ari iti abay ti adigi ket nakitulag ken ni Yahweh. Inkarina nga agtulnog kenkuana, tungpalenna ti amin a linteg ken bilinna iti amin a puso ken kararuana, ket ipatungpalna dagiti sagudayen ti tulag kas nailanad iti libro.
32: Kalpasanna, pinagkarina dagiti amin a taga-Jerusalem agraman dagiti taga-Benjamin nga annurotenda ti tulag. Iti kasta, tinungpal dagiti tattao ti Jerusalem dagiti sagudayen ti tulag a sinapataanda iti Dios dagiti kapuonanda.
33: Dinadael ni Ari Josias dagiti makarimon nga imahen dagiti Israelita iti daga a sakupda. Iti unos ti panagbiagna, saan a sinalungasing dagiti tattao ti bilinna a masapul nga agserbida ken ni Yahweh a Dios dagiti kapuonanda.