1: Madaydayaw ti Apo .
: Iti amin a pusok, agyamanakto iti Apo
: iti taripnong dagiti tattaona.
2: Nakaskasdaaw dagiti aramid ni Yahweh;
: ti amin a maay-ayo kadakuada utobenda tapno maawatanda.
3: Nadaeg ken nadayag dagiti aramidna;
: agnanayon ti kinalintegna.
4: Saan nga ipalubos ti Apo a lipatenyo
: dagiti nakaskasdaaw nga aramidna;
: managparabur ken manangngaasi ti Apo .
5: Taraonanna dagiti agbuteng kenkuana;
: silalagip a kanayon iti katulaganna.
6: Imparangna kadagiti tattaona ti pannakabalinna
: idi intedna kadakuada ti daga dagiti ganggannaet.
7: Napudno ken nalinteg ti amin nga aramidna;
: mapangnamnamaan amin a bilbilinna.
8: Agpautda nga agnanayon awan inggana;
: naaramidda iti kinapudno ken kinalinteg.
9: Winayawayaanna dagiti tattaona;
: nangaramid iti katulagan nga agnanayon nga awan inggana.
: Nasantoan ken mannakabalin ti naganna.
10: Ti panagbuteng ken ni Yahweh
: ti pangrugian ti kinasirib.
: Ikkanna iti pannakaawat
: dagiti amin nga agtungpal kenkuana.
: Mataginayon ti pannakaidaydayawna!