1: Nakabutbutengto ti pagbanagan dagiti agpatpatnag nga agpanggep nga agaramid iti dakes! Nasapada nga agriing tapno ibanagda dagiti planoda apaman nga adda gundawayda.
2: No adda talon a kayatda, alaenda latta. No adda balay a tarigagayanda, agawenda. Awan ti saanda a samsamen, familia man wenno sanikua.
3: Isut' gapuna a kuna ti Apo , Adda didigra nga isagsaganak nga idissuor kadakayo ket awanto ti makalasat. Dikayton magna a sipapalangguad inton dumteng ti aldaw a panagsagabayo.
4: Inton dumteng dayta a tiempo, aramatento dagiti tattao ti napasamak kadakayo a kas pangngarig ti didigra. Ikantadanto daytoy nasaem a kanta
: Nadadaelkami a namimpinsan.
: Innala ni Yahweh ti dagami,
: ket intedna kadagiti nangitalaw kadakami a kas balud!
5: Ngarud, awanto kadakayo ti umawat iti daga a pannakabingayna inton aldaw ti pannakaibunongda kadagiti tattao ti Apo .
6: Kasabaandak dagiti tattao, ket kunada, Dinakami man kaskasabaan. Dimo ibagbaga dagita. Dinakamto ibabain ti Dios.
7: Nailunod aya dagiti Israelita? Naibus kadin ti anus ti Apo ? Maaramidna aya dagita? Nasayaat ti saona kadagiti agaramid iti naimbag.
8: Isungbat ti Apo , Ngem pagbalinenyo dagiti bagbagiyo a kabusor dagiti tattaok. Agawenyo ti kagay dagiti nasingpet a tattao a naggapu iti paggugubatan a mangipagarup nga awanen ti pagpeggadanda.
9: Pagtalawenyo dagiti babbai kadagiti tattaok kadagiti taeng nga ipatpategda. Rinabsutyo ti bendision nga impaayko kadagiti annakda.
10: Tumakderkayo ket pumanawkayo; saan a paginanaan daytoy a lugar. Gapu iti basol, nakaam-amak a pannakadadael ti mapagtengyo.
11: Kaykayat dagitoy a tattao ti profeta a mangiwarwaras iti ulbod ken mangal-allilaw ket kunana, Ipadtok nga agayus kadakayo ti arak ken naingel nga inumen.
12: Ngem ummongenkayto, dakay amin nga Israelita, dakay amin a natda. Pagmaymaysaenkayto a kas kadagiti karnero a mayapon iti koral. Kas iti kaadu ti arban iti pagpaaraban, mapnonto manen ti dagayo iti adu a tattao.
13: Luktanto ti Dios ti ruangan ket iruarna ida. Agdadarisondanto iti ruangan ti siudad ket rummuarda a siwawaya. Ninto Yahweh nga arida ti mangidalan kadakuada.