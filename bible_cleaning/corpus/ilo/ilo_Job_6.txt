12: No matimbang la koma
: ti rigat ken ladingitko,
3: nadagdagsenda pay ngem dagiti darat ti baybay.
: No nagubsang ti panagsaok dikayo koma masdaaw.
4: Sinalputnak dagiti pana ti Dios a Mannakabalin-amin
: ket nagwaras iti bagik ti sabidongda.
: Inturongna kaniak dagiti pammutbutengna.
5: Naulimek ti asno no mangmangan iti taraonna,
: saan nga agemmak ti baka no madama ti pannanganna.
6: Adda aya mayat a mangan iti awan ramanna?
: Adda kadi nanam ti puraw ti itlog no awan asinna?
7: Diak kayat ti kasta a taraon,
: agsarwaak no manganak.
8: Apay a di ipangag ti Dios ti dawatko?
: Apay a dina patgan ti kararagko?
9: Nasaysayaat laengen a patayennak ti Dios.
10: No ammok nga aramidenna ti kasta,
: lumagtoak gapu iti rag-o;
: agragsakak uray pay napalalo ti rigatko.
: Ammok a nasantoan ti Dios;
: pulos a diak pay sinupring ti bilinna.
11: Ania pay ti pigsak nga agbiag?
: Ania pay la ti gapuna, awan metten ti namnamak?
12: Naaramidak aya iti bato?
: Bronse kadi toy bagik?
13: Awanen pigsak a mangisalakan iti bagik;
: awanen ti mabalinko a pagkamangan.
14: Masapulko dagiti napudno a gagayyem
: iti kastoy a rigatko,
: tinallikudak man ti Dios wenno saan.
15: Allilawendak, dakayo a gagayyemko;
: kaskayo la waig a namagaan no awan tudo.
1617: Adu ti nagbalay a danum
: napuskol ti niebe iti waig.
: Ngem no tiempo ti pudot, marunawda
: ket ti waig agmaga.
18: Mayaw-awan ti bunggoy dagiti agbibiahe
: iti panagsapsapulda iti danum nga inumenda;
: agalla-allada iti langalang ket matayda.
19: Agbirok iti danum dagiti bunggoy
: a naggapu iti Seba ken Tema,
20: ngem mapaayda iti igid dagiti waig a nagmaga.
21: Kadagita a waig ti pangyarigak kadakayo;
: makitayo ti rigatko ket makigtotkayo.
22: Dinawatko kadi nga isagutandak?
: Kiniddawko kadi nga agpasuksokkayo tapno maisalakanak?
23: Imbagak aya nga ispalendak iti kabusor
: wenno iti nadangkok nga agturay?
24: Ala ngarud, isurodak ket ibagayo dagiti biddutko;
: agulimekak ket dumngegak kadakayo.
25: Maguyugoydak no nainsiriban ti palawagyo,
: ngem minamaag met dagiti sasawenyo.
26: Kunayo nga angin ti agaon iti ngiwatko.
: Apay ngarud a sungbatanyo?
27: Pagbibinnunotanyo pay dagiti ulila a tagabu,
: ket ilakoyo ti nadekket a gayyemyo!
28: Perrengendak, saanak nga agul-ulbod.
29: Baliwanyo ti panunotyo ket umisu koma ti pangngeddengyo;
: didak ukomen, ta awan dakes a naaramidko.
30: Ngem ipagarupyo nga agul-ulbodak
: kunayo a diak mapaglasin ti dakes ken naimbag.