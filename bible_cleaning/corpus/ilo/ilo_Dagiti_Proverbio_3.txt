1: Anakko, dimo liplipatan ti isurok kenka. Laglagipem a kanayon dagiti ibagak nga aramidem.
2: Napaut ken narang-ay a panagbiag ti itedto kenka ti pannursurok.
3: Dimo baybay-an ti ayat ken kinapudno. Ibitinmo ida iti tengngedmo ken isuratmo ida iti pusom.
4: No aramidem daytoy, maay-ayonto kenka ti Dios ken dagiti tattao.
5: Agtalekka iti Apo iti amin a pusom. Dika agtalek iti ipagarupmo nga ammom.
6: Laglagipem ti Apo iti amin nga aramidmo, ket isuronanto kenka ti rumbeng a dalan.
7: Dimo ipagarup a masiribka; agbutengka ketdi iti Apo ket dika agaramid iti dakes.
8: No aramidem ti kasta, mayarigto iti agas a mangpaimbag kadagiti sugatmo ken mangikkat kadagiti saksakitmo.
9: Padayawam ti Apo babaen iti panangidatagmo kenkuana iti kasayaatan nga apitmo.
10: No aramidem ti kasta, mapnonto dagiti kamaligmo, ket aglippiasto iti arak dagiti burnaymo.
11: Anakko, no tubngarennaka ti Apo ikasom a nalaing ket ibilangmo a kas ballaagna.
12: Babalawen ti Apo dagiti ay-ayatenna, a kas iti panangbabalaw ti maysa nga ama iti anak nga ipatpategna.
13: Nagasat ti tao nga agbalin a masirib, ti tao a makagun-od iti pannakaawat.
14: Ad-adu ti magunggona iti sirib ngem iti pirak; napatpateg nga adayo ngem ti balitok.
15: Napatpateg nga adayo ti kinasirib ngem ti alahas; saan a maartapan ti uray ania a tarigagayam.
16: Ipaayna kenka ti atiddog a biag, kasta met ti kinabaknang ken dayaw.
17: Ti kinasirib mabalinna a paragsaken ti panagbiagmo. Maidalannaka iti panagbiagmo nga awan pakaan-anoam.
18: Nagasat dagiti agbalin a masirib. Ti kinasirib ikkannanto ida iti biag.
19: Pinarsua ti Apo ti daga babaen iti kinasiribna;
: insaadna dagiti langit babaen iti pannakaawatna.
20: Babaen iti siribna, nagayus dagiti karayan,
: ket nagtudo iti daga.
21: Anakko, dimo pukawen ti kinasirib ken sirmatam. Dimo ipalubos a maikkatda kenka.
22: Isudanto ti mangted iti natalinaay ken naragsak a biag.
23: Awanto ti pakaan-anoam iti dalanmo ket pulos a dikanto maitibkol.
24: Awanto ti kabutengmo no agiddaka, ket naimasto latta ti turogmo iti agpatnag.
25: Dikanto agdanag iti aniaman a didigra a kellaat a dumteng kas kadagiti didigra a kasla bagio a mangdadael kadagiti managdakdakes.
26: Salaknibannaka ti Apo ket dinanto ipalubos a maipalab-ogka.
27: No adda gundawaymo a mangipaay iti imbag, ipaaymo kadagiti makasapul.
28: Dimo pagurayen agingga iti bigat ti kaarrubam no mabalinmo a tulongan itan.
29: Dimo panggepen a dangran ti kaarrubam; agnaed iti asidegmo ket agtaltalek kenka.
30: Dika makiriri iti siasinoman no awan ti gapuna, ket awan dakes nga inaramidna kenka.
31: Dimo apalan dagiti nauyong a tattao. Dimo tultuladen dagiti aramidda,
32: ta kagura ti Apo dagiti agaramid iti dakes ngem maragsakan kadagiti nalinteg.
33: Ilunod ti Apo ti balay dagiti managdakdakes ngem bendisionanna ti taeng dagiti nalinteg.
34: Dina pagan-ano dagiti natangsit ngem paraburanna dagiti napakumbaba.
35: Dayaw ti magun-odto dagiti masirib ngem naynayonan laeng dagiti maag ti pannakaibabainda.