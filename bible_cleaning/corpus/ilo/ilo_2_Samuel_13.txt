1: Adda napintas a babai a kabsat ni Absalom nga anak ni David. Isu ni Tamar. Nagayat kenkuana ni Amnon a maysa kadagiti annak ni David iti sabali a babai.
2: Kasta unay ti panagayatna kenkuana, ket urayna la insaksakit, ta narigat a matagikuana ni Tamar. Kas maysa a birhen, saan a mapalubosan a makilangen iti lalaki.
3: Ngem adda gayyem ni Amnon nga agnagan iti Jonadab nga anak ni Samma a kabsat ni David. Nasikap unay ni Jonadab.
4: Kinuna ni Jonadab ken ni Amnon, Anaknaka ti ari, ngem apay nga inaldaw a makitaka a malmalday?
: Agayatak unay ken ni Tamar a kabsatko iti ama ken kabsat ni Absalom, insungbat ni Amnon.
5: Kinuna ni Jonadab ken ni Amnon, Agiddaka iti katre ket aginsasakitka. Inton umaynaka sarungkaran ni amam, ipakpakaasimto kenkuana nga ibaonna ni Tamar tapno ilutoannaka iti kankanen. Kayatmo a makita ti panaglutona ket dawatem pay nga isu ti mangsubo kenka.
6: Naginsasakit ngarud ni Amnon ket napan nagidda.
: Sinarungkaran ni Ari David ni Amnon. Kinuna ni Amnon kenkuana, Pangngaasim ta ibagam nga umay ditoy ni Tamar tapno yaramidannak iti kankanen. Kayatko a makita ti panaglutona ket isu metten ti mangpakan kaniak.
7: Iti kasta, pinaibaga ni David ken ni Tamar, Inka iti balay ni Amnon, ket isaganaam iti kanenna.
8: Napan ni Tamar ket nadanonna ni Amnon a nakaidda. Nangala iti arina sana linuto sadiay a makitkita ni Amnon.
9: Kalpasanna, innalana ti pariok, inadawna dagiti kankanen sana impasango ken ni Amnon. Ngem madi a mangan ni Amnon. Binilinna ni Tamar a paruarenna dagiti adda iti kuarto. Idi nakapanawda aminen,
10: kinunana iti kabsatna, Yegmo dagiti kankanen ditoy katrek ket suboannak. Innala ni Tamar dagiti kankanen ket inyasidegna ida ken ni Amnon.
11: Ngem idi yawatna dagiti kankanen, ginammatan ni Amnon sana kinuna, Umayka ta agkaiddata.
12: Saan, insungbat ni Tamar, dinak piliten; ta naalas nga aramid dayta. Saan a maipalubos iti entero nga Israel.
13: Anianto pay ti rupak iti publiko? Ket sika, mamimpinsan a maibabainkanto iti Israel. Pangngaasim ta kasaom ti ari. Ammok a saan nga agkedked ti panagasawata.
14: Ngem dina impangag ni Tamar ket gapu ta napigpigsa ngem isu, impaiddana sana rinames.
15: Kalpasan ti panangramesna ken ni Tamar, rimsua ti napalalo a gurana iti babai. Nakarkaro ti gurana ngem ti nariknana a panagayatna idi kenkuana. Pumanawkan! kinunana kenkuana.
16: Saan, insungbat ni Tamar. Dakdakkel a basol ti panangpapanawmo kaniak ngem ti panangramesmo kaniak.
: Ngem saan nga impangag ni Amnon ni Tamar.
17: Inayaban ni Amnon ti adipenna sana kinuna, Paruarem daytoy a babai samo balunetan ti ruangan.
18: Pinapanaw ti adipen ni Tamar sana binalunetan ti ruangan.
: Siaarruat idi ni Tamar iti kawes nga atiddog ti manggasna ti kawes ti saan pay a naasawaan a prinsesa kadagidi nga aldaw.
19: Winarakiwakan ni Tamar ti ulona iti dapu. Rinay-abna ti kawesna sana intakkab ti imana iti rupana ket agsangsangit a nagawid.
20: Idi makita ni Absalom a kabsatna, sinaludsodna, Pinilitnaka kadi ni Amnon? Pangngaasim ta dika unay agladingit. Agulimekka laengen ta kabsatmo iti ama. Nagyan ngarud ni Tamar nga agladladingit iti balay ni kabsatna.
21: Kasta unay ti pungtot ni Ari David idi madamagna ti amin a napasamak. Ngem dina kayat a dusaen ni Amnon agsipud ta inauna nga anakna ket ay-ayatenna unay.
22: Kasta unay met ti gura ni Absalom ken ni Amnon gapu iti inaramidna ket manipud idin, saannan a kinasasao ti kabsatna.
23: Napalabas ti dua a tawen. Iti maysa nga aldaw a pappapukisan ni Absalom dagiti karnerona idiay Baal Hazor iti asideg ti Efraim, inawisna dagiti amin a lallaki nga annak ti ari.
24: Dimmatag ni Absalom ken ni Ari David. Natan-ok nga Ari, pappapukisak dagiti karnerok, kinunana. Pangngaasim ta umayka agraman dagiti ofisialesmo.
25: Saan, anakko, insungbat ni David. Adu unayen a pakaringgoram no umaykam amin. Pinilit ni Absalom, ngem kaskasdi a madi ti ari, ket dinawatna nga agawid ti anakna.
26: Kinuna ni Absalom, No dikayo makaumay, dumar-ay koma ngarud ni Amnon.
: Apay a masapul a dumar-ay? sinaludsod ti ari.
27: Ngem sipapasnek ni Absalom a nagawis, isut' gapuna a pinalubosan ti ari ni Amnon ken dagiti dadduma a prinsipe a kumuyog kenkuana.
: Nangisagana ni Absalom iti padaya a maikari iti maysa nga ari.
28: Binilinna dagiti adipenna, Urayenyo a mabartek ni Amnon. Inton kasta unayen ti bartekna, patayenyon. Awan ti pagbutnganyo; siak ti akimbilin iti daytoy. Papigsaenyo ti nakemyo ket dikay agsarimadeng.
29: Tinungpal dagiti adipen ti bilin ni Absalom, ket pinatayda ni Amnon. Ngarud, dinagdagus dagiti annak ti ari ti naglibas a nakasakay kadagiti muloda.
30: Adda pay laeng dagiti annak ti ari iti dalan idi naipadamag ken ni David a pinatay ni Absalom dagiti amin nga annakna.
31: Timmakder ti ari, rinay-abna ti pagan-anayna ket nagpakleb iti daga. Rinay-ab met dagiti amin nga adipenna nga adda sadiay dagiti pagan-anayda.
32: Ngem kinuna ni Jonadab nga anak ni Samma a kabsat ni David, Natan-ok nga Ari, saanda a pinapatay dagiti amin nga annakmo. Ni la Amnon ti natay. Naikeddengen ni Absalom ti panangpapatayna ken ni Amnon manipud pay panangrames ni Amnon ken ni Tamar a kabsatna.
33: Ngarud, dimo koma patpatien ti damag a natay dagiti amin nga annakmo. Ni la Amnon ti napapatay.
34: Kabayatanna, nakalibas ni Absalom.
: Apag-isu met a kumita ti guardia, ket naimatanganna ti maysa a bunggoy ti tattao a sumalsalog iti turod manipud iti dalan nga agpa-Horonaim. Napan iti ari ket imbagana ti nakitana.
35: Kinuna ni Jonadab ken ni Ari David, Adtoyen a sumangpet dagiti annakmo kas imbagak.
36: Apaman a naisaona daytoy, dimteng dagiti annak ti ari ket nagsasangitda. Nagsangit met iti nasaem ni David ken dagiti ofisialesna.
3738: Nagtalaw ni Absalom ket nagkamang ken ni Talmai nga anak ni Amiud nga ari ti Gesur. Tallo a tawen a nagyan sadiay. Nabayag a dinung-awan ti ari ni Amnon.
39: Idi nailiwliwagen ti ari ti ipapatay ni Amnon, simken ti iliwna ken ni Absalom nga anakna.