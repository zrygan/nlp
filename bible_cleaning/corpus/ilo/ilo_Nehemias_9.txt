1: Iti maika-24 nga aldaw ti isu met la a bulan, naguummong dagiti Israelita tapno agayunarda. Nagkawesda iti nakersang a lupot ken inikkanda dagiti uloda iti dapu. Daytoy ti mangipakita iti panagladingitda ken panagbabawida kadagiti basbasolda.
2: Simminada idin kadagiti ganggannaet. Nagtakderda ket rinugianda ti nagipudno kadagiti basbasolda kasta met iti basol dagiti kapuonanda.
3: Agarup tallo nga oras a naibasa kadakuada ti Linteg ni Yahweh a Diosda. Tallo nga orasda met a nagipudpudno kadagiti basbasolda ken nagdaydayaw ken ni Yahweh a Diosda.
4: Adda plataforma a naisagana a pagtakderan dagiti Levita, ket sadiay ti nagtakderan da Jesua, Bani, Kadmiel, Sebanias, Bunni, Serebias, Bani ken Kenani. Nagkararagda iti napigsa ken ni Yahweh a Diosda.
5: Dagitoy a Levita ti nangted iti pagilasinan iti panangrugi ti panagdaydayaw: Jesua, Kadmiel, Bani, Hasabneyas, Serebias, Hodias, Sebanias ken Petahias. Kinunada
: Tumakderkayo ket idaydayawyo ti Apo a Diosyo;
: idaydayawyo iti agnanayon nga awan inggana.
: O Apo , idaydayaw koma ti amin ti nagloriaan unay a naganmo;
: nupay no awan tao a makaited iti naan-anay a pagdaydayaw kenka.
6: Daytoy ti inkararagda
: O Apo , siksika laeng ti Apo ;
: sika ti namarsua kadagiti langit ken kadagiti bituen iti tangatang.
: Pinarsuam ti daga ken ti baybay ken ti amin nga adda sadiay.
: Sika ti nangted iti biag ti amin,
: agtamed ken agdaydayaw kenka dagiti nailangitan a pannakabalin.
7: O Apo a Dios, pinilim ni Abram,
: ket inruarmo idiay Ur iti Babilonia;
: Abraham ti insukatmo iti naganna.
8: Napaneknekam a napudno kenka,
: ket nakitulagka kenkuana.
: Inkarim nga itedmo kenkuana ti daga ti Canaan,
: ti daga dagiti Heteo ken Amorreo,
: ti daga dagiti Perezeo, Jebuseo ken Gergeseo,
: tapno pagnaedan dagiti kaputotanna.
: Tinungpalmo ti karim,
: agsipud ta mapagtalkanka.
9: Nakitam ti panagsagaba dagiti kapuonanmi idiay Egipto;
: nangngegmo ti panagpatulongda idi addada idiay Baybay a Nalabaga.
10: Nakaskasdaaw dagiti milagro nga inaramidmo a maibusor iti ari ti Egipto,
: kasta met kadagiti ofisialesna, ken dagiti tattao iti pagilianna.
: Ammom ngamin ti panangidadanesda kadagiti tattaom.
: Nagun-odmo idi ti dayaw,
: wen, ti dayaw nga adda pay laeng kenka ita.
11: Nangaramidka iti pagnaan dagiti tattaom iti baybay,
: ket indalanmo ida iti namaga a daga.
: Ngem inlemmesmo dagiti mangkamkamat kadakuada,
: batbato a limned iti nadawel a baybay ti arigda.
12: Iti aldaw, indalanmo ida babaen iti ulep,
: iti rabii, linawagam ti dalanda babaen iti apuy.
13: Manipud langit, bimmabaka, napanka idiay Bantay Sinai
: ket sadiay nakisaoka kadagiti tattaom.
: Inikkam ida kadagiti naimbag a linteg ken nasayaat a pannursuro.
14: Imbagam a ngilinenda ti Aldaw a Panaginana.
: Intedmo kadakuada dagiti lintegmo babaen ken ni adipenmo a Moises.
15: Idi mabisinda, inikkam ida iti tinapay a naggaput' langit.
: Idi mawawda, inikkam ida iti danum a naggapu iti bato.
: Imbagam kadakuada nga iturayanda ti daga,
: ti daga nga inkarim nga ited kadakuada.
16: Ngem timmangsit ken simmukir dagiti kapuonanmi,
: ket dida kinayat a tungpalen dagiti bilinmo.
17: Dida kinayat ti agtulnog,
: nalipatanda dagiti amin nga inaramidmo;
: nalipatanda dagiti pinarnuaymo a milagro.
: Iti kinatangsitda, pimmilida iti pangulo
: a mangisubli kadakuada idiay Egipto
: tapno agbalinda manen a tagabu.
: Ngem sika ti Dios a mamakawan,
: naasi ken naayatka,
: ket saanka a nalaka nga agpungtot.
: Naindaklan unay ti panangngaasim,
: saanmo a binaybay-an ida.
18: Nangsukogda iti didiosen a sinan-baka,
: kinunada nga isu ti dios a nangiruar kadakuada idiay Egipto!
: O Apo , anian a panangpabainda kenka.
19: Ngem saanmo a binaybay-an ida idiay let-ang,
: agsipud ta naindaklan ti asim.
: Dimo impanaw ti ulep wenno ti apuy
: a nangidalan kadakuada iti aldaw ken rabii.
20: Naimbagka ket imbagam
: dagiti masapul nga aramidenda.
: Pinakanmo ida iti mana,
: ket inikkam ida iti danum nga ininumda.
21: Iti 40 a tawen a panagyanda idiay let-ang,
: intedmo kadakuada ti amin a masapulda.
: Saan a narunot dagiti pagan-anayda,
: saan met a limteg dagiti sakada.
22: Impalubosmo a sakupenda dagiti nasion ken pagarian,
: dagiti daga nga adda iti beddengda.
: Pinarmekda ti daga ti Hesbon, nga iturayan ni Sihon.
: Pinarmekda pay ti Basan,
: ti pagarian nga iturayan ni Og.
23: Adu nga annak ti imparaburmo kadakuada,
: kas kadagiti bituen sadi langit ti kaaduda.
: Pinalubosam ida a mangparmek ken agnaed iti daga
: nga inkarim nga ited kadagiti kapuonanda.
24: Pinarmekda ti daga ti Canaan;
: pinagtalawmo dagiti agnaed sadiay.
: Inikkam dagiti tattaom iti pannakabalin nga agaramid iti kaykayatda
: kadagiti tattao ken ar-ari iti daga ti Canaan.
25: Sinakup dagiti tattaom dagiti siudad a nasarikedkedan
: ken dagiti nadam-eg a daga, balbalay a napno iti kinabaknang,
: dagiti bubon a nakalin,
: dagiti kayo ti olibo, kayo nga agbunga ken dagiti kaubasan.
: Kinnanda amin a kinaykayatda ket limmukmegda,
: linak-amda dagiti amin a naimbag nga intedmo kadakuada.
26: Ngem immalsa dagiti tattaom, ket saanda a nagtulnog kenka;
: tinallikudanda ti Lintegmo.
: Pinatayda dagiti profeta a nangballaag kadakuada,
: a nangibaga kadakuada nga agsublida kenka.
: Masansan a laisendaka.
27: Isut' gapuna a pinalubosam dagiti kabusorda
: a mangparmek ken mangituray kadakuada.
: Iti tiempo ti pannakariribukda, nagpatulongda kenka
: ket manipud langit, sinungbatam ida.
: Gapu iti naindaklan nga asim,
: inikkam ida kadagiti pangulo
: a nangispal kadakuada kadagiti kabusorda.
28: No agsublin ti talna, agbasolda manen,
: ket ipalubosmo a parmeken manen ida dagiti kabusorda.
: Nupay kasta, no agbabawida
: ket dawatenda nga isalakanmo ida,
: mangngegmo ida dita langit,
: ket gapu iti asim kanayon nga isalakanmo ida.
29: Binallaagam ida nga agtulnogda iti bukodmo a pannursuro,
: ngem dida inawat dagiti lintegmo gapu iti kinatangsitda,
: nupay no agturong iti biag ti panangtaginayon iti Lintegmo.
: Dida kinayat ti agtulnog kenka gapu ta natangken ti uloda ken nasukirda.
30: Tinawen nga inan-anusam a binallaagam ida,
: ngem tuleng dagiti tattaom, uray no nagsao dagiti profeta.
: Ngarud, impalubosmo nga iturayan ida dagiti pagilian iti likmutda.
31: Nupay kasta, gapu ta naindaklan ti asim,
: dimo binaybay-an wenno dinadael ida.
: Naasika a Dios, naparaburka.
32: O Dios a Diosmi, naindaklanka unay!
: Nakabutbuteng ken mannakabalinka!
: Salimetmetam a sipupudno
: dagiti karim iti katulagam.
: Manipud iti tiempo a panangidadanes kadakami dagiti ar-ari ti Asiria,
: adun ti sinagsagabami agpapan ita.
: Nagsagaba dagiti ar-arimi,
: dagiti papangulo, papadi ken profetami,
: dagiti kapuonanmi ken amin a tattaomi.
: Lagipem kadi ti adu unay a sinagabami.
33: Nalinteg ti inaramidmo iti panangdusam kadakami,
: napudnoka ngem nagbasolkami.
34: Sinukir dagiti kapuonanmi ti Lintegmo,
: kasta met dagiti ar-ari, papangulo ken papadimi.
: Saanda met nga impangag
: dagiti bilbilin ken ballaagmo.
35: Gapu iti bendisionmo
: inturayan dagiti ar-ari dagiti tattaom,
: idi nagnaedda iti nalawa ken nadam-eg a daga nga intedmo kadakuada;
: ngem dida tinallikudan dagiti basolda tapno agserbida kenka.
36: Ita, tagabukamin iti daga nga intedmo kadakami,
: iti daytoy nadam-eg a daga a pagtaudan ti taraonmi.
37: Maited ti amin nga apit kadagiti ari
: nga insaadmo gapu ta nagbasolkami.
: Aramidenda ti kaykayatda kadakami ken kadagiti bakami,
: ket napalalo ti pannakaparigatmi.
38: Gapu kadagiti amin a napasamak, mangaramidkami iti maysa a kasuratan a masapataan ken patalgedan dagiti papangulo, Levita ken papadimi.