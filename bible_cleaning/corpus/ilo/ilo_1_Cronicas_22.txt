1: Kinuna ngarud ni David, Ditoyto ti pakabangonan ti Templo ti Apo a Dios. Daytoy ti altar a pagidatagan dagiti Israelita kadagiti datonda a mapuoran.
2: Imbilin ni Ari David nga aguummong dagiti amin a ganggannaet nga agnanaed iti Israel, ket pinagtrabahona ida. Sumagmamano kadakuada ti nagisagana kadagiti natikapan a bato a mausar iti pannakabangon ti Templo.
3: Nangted ti ari iti adu a landok a maaramid a lansa ken pangpairut kadagiti kayo a ruangan ken nakaad-adu a bronse a narigat a timbangen.
4: Nagpaala iti adu a troso a sedro ket inyeg dagitoy dagiti tattao ti Tiro ken Sidon.
5: Kinuna ni David iti nakemna, Masapul a nadaeg ken pagdidinnamaganto iti sangalubongan ti Templo a bangonento ni anakko a Solomon. Ngem ubing pay ket awan ti padpadasna. Iti kasta, masapul nga isaganaak daytoy a Templo. Nagurnong ngarud ni David iti adu a materiales a kasapulan iti pannakabangon ti templo sakbay ti ipapatayna.
6: Pinaayaban ni David ni Solomon nga anakna ket binilinna a mangbangon iti templo nga agpaay ken ni Yahweh a Dios ti Israel.
7: Kinuna ni David kenkuana, Anakko, kayatko idi ti mangbangon iti templo a pakaidayawan ti Apo a Diosko.
8: Ngem imbagana kaniak nga adu unay ti pinatayko a tattao ken namin-aduak a nakigubgubat. Dinak palubosan a mangbangon iti templo nga agpaay kenkuana gapu kadagiti adu a dara nga imbuyatko.
9: Nupay kasta, inkarina kaniak, Addanto anakmo nga agturay. Addanto talna iti pagarianna agsipud ta dinto riribuken dagiti kabusorna. Solomon ti nagannanto agsipud ta itedkonto iti Israel ti talna ken talged kabayatan ti panagturayna.
10: Bangonennanto ti templo a maipaay kaniak. Ibilangkonto nga anakko, ket siakto ti amana. Agnanayonto a dagiti kaputotanna ti mangituray iti Israel.
11: Intuloy ni David, Ita, anakko, sapay koma ta adda kenka ti Apo a Diosmo, ket sapay koma ta tungpalenna ti karina nga agballigika a mangbangon iti templona.
12: Paraburannaka koma ti Apo a Diosmo iti pannakaawat ken sirib tapno maiturayam ti Israel iti mayannurot iti Lintegna.
13: No tungpalem dagiti amin a linteg nga inted ti Apo ken ni Moises nga agpaay kadagiti Israelita, agballigikanto. Papigsaem ti pakinakemmo. Dika agbuteng iti uray ania.
14: Intedko ti amin a kabaelak a nagurnong iti agpaay iti pannakabangon ti Templo ti Apo . Nakaurnongak iti agarup 4,000 a tonelada a balitok, ken aganay nga 40,000 a tonelada a pirak. Malaksid kadagitoy, adda pay nawadwad a bronse ken landok a mausar. Nangisaganaak pay iti adu a kayo ken bato, ngem masapul a nayonam pay.
15: Adu a tattao ti mabalinmo a pagtrabahoen. Adda dagiti para-tikap iti bato, adda met kantero ken karpintero, ken adu dagiti nalalaing nga agtrabaho iti nadumaduma nga aramid
16: iti balitok, pirak, bronse ken landok. Ita, irugimon ti trabaho ket tulongannaka koma ti Apo .
17: Binilin ni David dagiti amin a pangulo dagiti Israelita a tulonganda ni Solomon.
18: Kinunana, Adda kadakayo ti Apo a Diosyo, ket pinaraburannakayo iti talna iti likmutyo. Pinagballiginak a nangparmek kadagiti tattao a nagnaed ditoy a daga. Ita, addadan iti babaen ti turayyo ken iti turay ti Apo .
19: Agserbikayo ngarud iti Apo a Diosyo iti amin a puso ken kararuayo. Irugiyon a bangonen ti Templo a pakadaydayawan ti Apo tapno maikabil iti unegna ti Lakasa ti Tulag ti Apo ken dagiti amin a nasagradoan nga alikamen a maaramat iti panagdaydayaw kenkuana.