1: Lakayen ni Isaac ket dandani saanen a makakita. Pinaayabanna ni Esau nga inauna nga anakna ket kinunana, Anak.
: Apay, tatang? insungbat ni Esau.
2: Kinuna ni Isaac, Lakayakon ket nalabit matayakon iti mabiit.
3: Alaem ta bai ken panam, inka iti bakir ket yanupannak.
4: Lutoem 'tay pagay-ayatko a potahe samonto yeg kaniak. Kalpasan ti pannanganko, bendisionankanto sakbay a matayak.
5: Agdengdengngeg ni Rebecca bayat ti pannakisao ni Isaac ken ni Esau. Idi nakapanawen ni Esau tapno mapan aganup,
6: kinuna ni Rebecca ken ni Jacob, Nangngegko ti panangbilin ni tatangmo ken ni Esau,
7: Yegannak iti animal ket ilutoannak iti sidak. Kalpasan ti pannanganko, bendisionankanto iti imatang ti Apo sakbay a matayak.
8: Ita, anakko, denggennak ket kastoy ti aramidem.
9: Inka mangala iti arban iti dua a nalukmeg nga urbon ti kalding ket lutoek ti potahe a kaay-ayo unay ni tatangmo.
10: Ipanmonto kenkuana tapno sidaenna ket bendisionannaka sakbay a matay.
11: Ngem kinuna ni Jacob iti inana, Ammom a barbonan ni Esau idinto a nalinis ti kudilko.
12: No arikapennak ni tatang, maduktalanna nga al-allilawek. Ilunodnakto imbes a bendisionannak.
13: Insungbat ni inana, Bay-am a siak ti mailunod, anakko. Aramidem laeng ti ibagak. Inka alaen dagiti kalding.
14: Napan innala ni Jacob dagiti kalding sana impan ken ni nanangna. Linuto ni Rebecca ti potahe a kaay-ayo ni Isaac.
15: Kalpasanna, innalana dagiti kasayaatan a kawes ni Esau nga iduldulinna iti balay sana insuot ken ni Jacob.
16: Binalkotna iti lalat ti kalding dagiti takiag ni Jacob ken ti paset ti tengngedna nga awan dutdotna.
17: Intedna kenkuana ti naimas a potahe agraman ti tinapay a linutona.
18: Napan ni Jacob iti ayan ni tatangna ket kinunana, Tatang.
: Insungbat ni Isaac, Apay? Siasinoka, anakko?
19: Ket kinuna ni Jacob, Siak ni Esau nga inauna nga anakmo. Tinungpalko ti imbagayo kaniak. Bumangonkayon. Adtoyen ti karne ti ugsa nga insangpetko. Mangankayon sadakto bendisionan.
20: Nagbiitka metten, anakko? Sadino ti naganupam? kinuna ni Isaac.
: Tinulongannak ti Apo a Diosyo! insungbat ni Jacob.
21: Umasidegka man ta arikapenka, kinuna ni Isaac. Pudno kadi a sika ni Esau?
22: Immasideg ni Jacob iti amana. Inarikap ni Isaac ti anakna ket kinunana, Kasla timek ni Jacob ti timekmo ngem kasla takkiag ni Esau dagiti takkiagmo.
23: Dina nabigbig ni Jacob agsipud ta barbonan dagiti imana a kas ken ni Esau. Bendisionanna koman
24: ngem sinaludsodna manen, Pudno kadi a sika ni Esau?
: Wen, siak, insungbat ni Jacob.
25: Kinuna ni Isaac, Itedmo ngaruden ti linutom ta bendisionankanto inton malpasak a mangan. Inyasideg ni Jacob ti taraon agraman ti arak nga inumen.
26: Kinuna ni Isaac, Umasidegka, anakko, ket ungngoannak.
27: Bayat ti yaasidegna, nasay-up ni Isaac ti kawes ni Jacob isut' gapuna nga intedna ti bendisionna a kunana,
: Nabanglo 'toy anakko;
: mayarig ti angot toy anakko iti bang-i ti talon
: a binendisionan ti Apo .
28: Ited koma ti Dios kenka ti linnaaw ti langit
: ket padam-egenna dagiti talonmo.
: Ikkannaka koma iti adu a trigo ken arak.
29: Agserbi koma kenka dagiti nasion
: ket agrukbab kenka dagiti tattao.
: Iturayam koma dagiti kabagiam
: ket agrukbab koma kenka dagiti kaputotan ni inam.
: Mailunod koma dagiti mangilunod kenka
: ket mabendisionan dagiti mangbendision kenka.
30: Apaman a nakapanaw ni Jacob kalpasan ti panangbendision kenkuana ni Isaac, simmangpet met ni Esau a kabsatna a naggapu iti paganupan.
31: Nangluto ni Esau iti naimas a potahe ket impanna ken ni tatangna. Bumangonkayon, tatang, kinunana, ket kanenyo ti insangpetko tapno mabalinmo nga ited ti bendisionmo kaniak.
32: Siasinoka? sinaludsod ni Isaac.
: Siak ni Esau nga inauna nga anakmo, insungbatna.
33: Kasta unay ti panagpigerger ni Isaac ket kinunana, Siasino ngarud daytay nangyeg iti karne a sindak sakbay a simmangpetka? Intedko kenkuana ti maudi a bendisionko. Kukuanan iti agnanayon.
34: Idi mangngeg daytoy ni Esau, nagsangit iti napigsa ken nasaem ket kinunana, Bendisionannak met koma, tatang!
35: Ngem kinuna ni Isaac, Inallilawnak ti kabsatmo, isu a naalana ti bendision nga itedko koma kenka.
36: Maikadua daytoyen a panangsaurna kaniak, kinuna ni Esau. Isu met la gayam a Jacob ti naganna. Innalana ti kalintegak a kas inauna nga anak ket ita, inagawna manen ti bendision nga agpaay kaniak. Awan kadi ti nabati a bendision nga agpaay kaniak?
37: Simmungbat ni Isaac, Awanen ti maitedko kenka, anakko. Dinutokakon a mangituray kenka ket pinagbalinkon nga adipenna dagiti amin a kabagianna. Intedkon kenkuana ti trigo ken arak, isu nga awanen ti nabati.
38: Intuloy ni Esau ti panagpakpakaasina ken ni tatangna. Kinunana, Maymaysa la kadi ti bendisionmo, tatang? Bendisionannak met kadi, tatang! Rinugianna ti nagsangit.
39: Kinuna ni Isaac kenkuana,
: Saanto a nadam-eg ti dagam.
: Saanto a malinnaawan ti talonmo.
40: Agbiagkanto babaen iti kampilanmo
: ngem agbalinkanto nga adipen ni kabsatmo.
: Nupay kasta, no busorem
: makalapsutka iti pannakabalinna.
41: Ginura ni Esau ti kabsatna ta isu ti binendisionan ti amada. Kinuna ni Esau iti panunotna, Uray ta asidegen ti ipapatay ni tatang. Patayekto ni Jacob kalpasan ti tiempo ti panagdung-aw.
42: Ngem idi naammoan ni Rebecca ti panggep ni Esau, pinaayabanna ni Jacob ket kinunana, Denggem, kayatnaka a patayen ni Esau a kabsatmo tapno makaibales.
43: Ita, anakko, tungpalem ti ibagak. Dagdagusem ti agrubbuat ket inka agkamang idiay Haran, iti balay ni ulitegmo a Laban.
44: Agyanka pay laeng sadiay agingga nga agbaaw ti pungtot ti kabsatmo
45: ket malipatanna ti inaramidmo kenkuana. Mangibaonakto iti umay mangala kenka. Diak kayat a mapukawkayo a dua nga annakko iti isu met la nga aldaw.
46: Kinuna ni Rebecca ken ni Isaac, Mapulkokanakon kadagiti ganggannaet nga assawa ni Esau. No mangasawa met ni Jacob iti maysa a Heteo a kas kadakuada, nasaysayaat laengen a matayak.