1: Idi tawen a pannakatay ni Ari Uzzias, nakitak ti Apo. Situtugaw iti nangato a tronona. Agsaringgayad ti gayadan ti kagayna iti entero a Templo.
2: Iti likmutna, sitatakder dagiti umap-apuy a parsua. Innem ti payak ti tunggal maysadua ti nangabbong iti rupa, dua iti bagi, ket ti dua usarenda nga agtayab.
3: Ipukpukkawda iti tunggal maysa
: Santo, santo, santo!
: Nasantoan ti Apo a Mannakabalin-amin!
: Napno ti lubong iti dayagna.
4: Gapu iti pigsa ti timekda, nadayeg ti fondasion ti Templo. Napno ti mismo a Templo iti asuk.
5: Kinunak, Asiak pay! Awanen ti namnamak! Dakes amin nga agaon iti ngiwatko ket agnaedak iti sidong dagiti tattao a narugit ken dakes ti tunggal ibalikasda. Nupay kasta, nakitak kadagiti mismo a matak ti Ari, ti Apo a Mannakabalin-amin!
6: Timmayab nga immay kaniak ti maysa kadagiti parsua. Siiiggem iti beggang a sinipitna iti altar.
7: Insagidna ti beggang kadagiti bibigko ket kinunana, Naisagid daytoy kadagiti bibigmo ket ita, nadalusankan ket napakawanen dagiti basolmo.
8: Nangngegko a kinuna ni Yahweh, Siasino ti ibaonko? Siasino ti ibaontayo?
: Insungbatko, Adtoyak! Ibaonnak!
9: Kinunana, Inka ibaga daytoy a mensahe kadagiti tattao: Uray no ipasnekyo ti dumngeg, diyo maawatan. Uray ipasnekyo ti kumita, diyo ammo ti mapaspasamak.
10: Ket kinunana kaniak, Pagkunengem ti panunot dagitoy a tattao, pagtulengem ken pagbulsekem ida tapno dida makakita wenno makangngeg wenno makaawat. Ta no saanmo nga aramiden, amangan no agsublida kaniak ket maimbaganda.
11: Sinaludsodko, Kasano ti kabayagna a kastoy, O Apo?
: Insungbatna, Agingga a madadael dagiti siudad ket awanen agnaed. Agingga nga awanen agnaed kadagiti balbalay. Agingga nga aglangalang a mamimpinsan ti daga.
12: Pagtalawekto dagiti tattao ket aglangalang ti entero a daga.
13: Uray maysa iti sangapulo a tattao ti mabati iti daga, madadaelto met. Mayarigto iti napukan a lugo a ti laeng puonna ti matda.
: Ti puon ti mangipakita iti baro a pangrugian dagiti tattao ti Dios.