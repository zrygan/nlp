1: Sakbay ti panangraut ti Faraon iti Gaza, nagsao kaniak ti Apo maipapan kadagiti Filisteo.
2: Kinunana,
: Adtoy, dumakdakkel ti danum iti amianan,
: ket manglayus a kas iti karayan.
: Layusenna ti daga ken amin a linaonna,
: dagiti siudad ken amin nga agnaed kadakuada.
: Agpaarayatto dagiti tattao,
: nasaemto ti sangitda.
3: Mangngegdanto ti dalagudog dagiti kabalio,
: ti karadakad dagiti luglugan a pakigubat
: dagiti ranitrit dagiti pilpilid.
: Saanto a sublien dagiti amma dagiti annakda,
: gapu ta agsalupaypay dagiti imada.
4: Dumtengen ti pannakadadael ti Filistia;
: agpatinggan ti amin a tulong
: a mabalin nga ited ti Tiro ken Sidon.
: Siak, ni Yahweh, dadaelekto dagiti Filisteo,
: dagiti naggapu iti igid ti baybay ti Caftor.
5: Kasta unay ti ladingit dagiti taga-Gaza.
: Awanen arimekmek dagiti taga-Askelon.
: Kasano ti kapaut ti panagdung-aw
: dagiti natda a Filisteo?
6: Ipukkawyo, Kampilan ti Apo !
: Kaanonto nga agsardeng ti panagranggasmo?
: Agsublika iti kalubanmo.
: Agyanka sadiay ket aginanaka!
7: Ngem kasano nga aginana
: idinto ta inikkak iti trabahona?
: Binilinko a rautenna ti Askelon
: ken dagiti agnaed iti igid ti baybay.