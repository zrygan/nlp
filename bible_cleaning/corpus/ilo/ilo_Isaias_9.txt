1: Pulos nga awanto ti pamuspusanda tapno malisianda daytoy a tiempo ti rigat. Naibabain idi ti daga dagiti tribu ti Zabulon ken Neftali. Ngem iti masakbayan, maitan-okto daytoy a daga manipud Mediterranean nga agpadaya iti daga ti ballasiw ti Jordan agingga iti Galilea a taeng dagiti ganggannaet.
2: Dagiti tattao a nagna iti kasipngetan
: nakitada ti lawag a nagpaidumat' raniagna!
: Nagnaedda iti daga dagiti anniniwan
: ngem ita agraniag kadakuada ti lawag.
3: Kasta unay ti ragsakda, O Apo;
: inyegmo ti rag-oda.
: Gapu iti inaramidmo, agragsakda
: a kas kadagiti tattao a naragsak no agan-anida
: wenno bingbingayenda dagiti sinamsamda.
4: Inikkatmo ti sangol a dadagsenda,
: tinukkolmo ti pang-or a nangparigat kadakuada.
: Pinarmekmo ti pagilian
: a nangidadanes ken nanggundaway kadagiti tattaom
: a kas iti panangparmekmo iti armada ti Midian idi un-unana.
5: Mapuoranto dagiti amin a botas
: ken dagiti daradara a pagan-anay
: dagiti soldado a rimmaut.
6: Naipasngay kadatayo ti maysa nga ubing!
: Adda ubing a lalaki a naited kadatayo!
: Ket isunto ti mangituray kadatayo!
: Maawaganto iti, Nakaskasdaw a Mammagbaga,
: Mannakabalin a Dios, Agnanayon nga Ama,
: Prinsipe ti Kappia.
7: Dumakkelto a dumakkel ti bilegna a kas ari;
: addanto latta kappia iti pagarianna.
: Isunto ti sumukat ken ni Ari David nga agturay.
: Ibataynanto ti turayna iti kinapudno
: ken kinalinteg manipud ita ingganat' inggana.
: Aramiden nga aramiden amin daytoy ti Apo a Mannakabalin-amin.
8: Impatay ti Apo ti dusa iti pagarian ti Israel, kadagiti kaputotan ni Jacob.
9: Maammoanto dagiti amin nga Israelita ken dagiti agnaed iti siudad ti Samaria nga inaramidna daytoy. Ita, natangsit ken napalangguadda. Kunada,
10: Narban dagiti patakder a naaramid iti ladrilio ngem agipatakderkaminto iti sukatda a naaramid iti bato. Naikkaten dagiti awanan a sikamoro ngem suktanminto ida iti kasayaatan a sedro.
11: Sinugsogan ti Apo dagiti kabusorda tapno rautenda ida.
12: Iti daya ken iti laud, sisasagana ti Siria ken ti Filistia a mangalun-on iti Israel. Uray no kasta, saan nga agbaaw ti pungtot ti Apo ket silalayat pay laeng ti imana a mangdusa.
13: Saan a nagbabawi dagiti Israelita. Uray no dinusa ida ti Apo a Mannakabalin-amin, saanda a nagsubli kenkuana.
14: Iti las-ud ti maysa nga aldaw, dusaento ti Apo dagiti pangulo ti Israel agraman dagiti tattaona. Isinananto iti ulo ken ipus, ti sanga ken bulong.
15: Dagiti lallakay ken mararaem isuda ti ulo. Dagiti profeta a mangisursuro iti kinaulbod isuda ti ipus!
16: Dagiti pangulo dagiti Israelita ti nangallilaw ken nangyaw-awan a namimpinsan kadakuada.
17: Iti kasta, saanto nga ipalubos ti Apo nga adda makalasat nga agtutubo a lalaki. Awanto ti balo a babai ken ulila a kaasianna. Ngamin, awanan Dios dagiti tattao ken managdakdakesda. Dakes ti sawen ti tunggal maysa. Ngem uray no kasta, saanto nga agbaaw ti pungtot ti Apo ket silalayat pay laeng ti imana a mangdusa.
18: Mayarig ti kinadakes dagiti tattao iti apuy a manguram kadagiti siitsiitan a mula ken kalkalunay. Sumged a kas apuy iti bakir a pagtaudan dagiti umasimbuyok nga asuk.
19: Gapu ta makapungtot ti Apo a Mannakabalin-amin, kasla iti apuy ti pannusana nga agkayamkam iti entero a daga a mangdadael kadagiti tattao, ket ikaluya ti tunggal maysa ti bagina.
20: Iti amin a paset ti pagilian, kanen dagiti tattao ti aniaman a makan a magammatanda ngem pulos a saanda a mabsog. Kanenda uray dagiti bukodda nga annak!
21: Aggugubat dagiti tattao ti Manases ken Efraim ngem agmaymaysada a mangraut iti Juda. Uray no kasta, saan nga agbaaw ti pungtot ti Apo ket silalayat pay laeng ti imana a mangdusa.