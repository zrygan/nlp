1: Iti maikapat a tawen a panagari ni Jehoyakim nga anak ni Josias idiay Juda, naawatko ti mensahe ti Apo maipapan kadagiti amin a taga-Juda. Daytoy ti umuna a tawen a panagari ni Nebucadnesar idiay Babilonia.
2: Kinunak kadagiti amin a tattao ti Juda ken ti Jerusalem,
3: Duapulo ket tallo a tawen itan a kasasaonak ti Apo . Nangrugi iti maika-13 a tawen a panagari iti Juda ni Josias nga anak ni Amon agpapan iti daytoy nga aldaw. Kankanayon nga ibagbagak kadakayo dagiti imbagbagana, ngem dikay nangipangag.
4: Dikay dimngeg wenno nangipangag uray pay namin-adu a nangibaon ti Apo kadakayo kadagiti adipenna a profeta.
5: Imbagada a paglikudanyo ti dakes a panagbiagyo ken dagiti dakes nga aramidyo, tapno mabalinyo ti agnaed iti daga nga inted ti Apo kadakayo ken kadagidi kapuonanyo kas agnanayon a sanikuayo.
6: Imbagada a dikay agdaydayaw ken agserbi kadagiti sabali a dios. Saanyo a pagpungtoten ti Apo iti panagdaydayawyo kadagiti imahen nga inaramidyo. No tinungpalyo ti Apo , saannakay koma a dinusa.
7: Ngem mismo a ti Apo ti nagkuna a diyo impangag. Pinagpungtotyo ketdi gapu kadagiti didiosenyo a nakaigapuan ti panangdusana kadakayo.
8: Ngarud, gapu ta diyo impangag dagiti sao ti Apo a Mannakabalin-amin, kastoy ti kunana,
9: Paayabakto dagiti amin a tattao iti amianan agraman ni adipenko a Nebucadnesar nga ari ti Babilonia. Ibaonkonto ida a manggubat iti daytoy a nasion, kadagiti nagnaed kenkuana ken kadagiti amin a nasion a kabangibangna. Pukawekto ida a mamimpinsan. Agnanayonto nga aglangalang ti dagada ket agbalindanto a pagsidsiddaawan ken pagbutbutngan. Siak, ni Yahweh, ti nagsao iti daytoy.
10: Pagsardengekto dagiti ikkisda iti ragsak ken rag-o, ken dagiti naragsak nga arimbangaw dagiti paboda. Iddepekto met dagiti silawda. Awanton ti makan.
11: Aglangalangto daytoy a daga ket agbalinto a nakabutbuteng ti buyana. Pitopulonto a tawen nga agserbi dagitoy a nasion iti ari ti Babilonia.
12: Kalpasanna, dusaekto ti ari ti Babilonia ken ti nasionna gapu iti basolda. Dadaelekto ti dagada ket aglangalangto iti agnanayon.
13: Dusaekto dayta a nasion. Idissuorkonto dagiti amin nga imbagak a maibusor kenkuana. Ipataykonto dagiti amin a naisurat iti daytoy a libro ken kadagiti amin nga insao ni Jeremias a maibusor kadakuada.
14: Balsekto dagiti taga-Babilonia gapu kadagiti inaramidda, ket adunto a pagilian ken agkakatan-ok nga ari ti mangtagabu kadakuada.
15: Imbaga kaniak ti Apo a Dios ti Israel, Daytoy ti kopa ti arak a napno iti pungtotko. Alaem ket ipainummo kadagiti amin a nasion a pangibaonak kenka.
16: Agsaruadanto inton inumenda. Agmauyongdanto gapu iti gubat a yegko kadakuada.
17: Innalak ngarud ti kopa iti ima ti Apo , ket impainumko kadagiti nasion a nangibaonanna kaniak.
18: Imminum ti Jerusalem, dagiti il-ili ti Juda, dagiti ari ken dagiti pangulo tapno aglangalangda ken agbalinda a nakabutbuteng ken nakakigkigtot a buya. Iti kasta, aramatento dagiti tattao ti naganda a pagilunod. Kasta pay laeng agingga ita.
1926: Daytoy ti listaan dagiti dadduma a masapul nga uminum iti daytoy a kopa
: Ti Faraon nga ari ti Egipto, dagiti ofisiales ken pangulona;
: amin nga Egipcio ken amin a ganggannaet idiay Egipto;
: amin nga ari idiay Uz;
: amin nga ari kadagiti siudad dagiti Filisteo
: Askelon, Gaza, Ekron ken ti natda iti Asdod;
: amin a tattao ti Edom, Moab ken Ammon;
: amin nga ari ti Tiro ken Sidon;
: amin nga ari iti dagdaga iti igid ti Mediterranean;
: siudad ti Dedan, Tema ken Buz;
: amin a tattao a nagpukis iti ababa;
: amin nga ari ti Arabia;
: amin nga ari dagiti tribu ti let-ang;
: amin nga ari ti Zimri, Elam ken Media;
: amin nga ari ti amianan,
: adayo ken asideg nga agsasaruno.
: Masapul nga uminum dagiti amin a nasion iti rabaw ti daga. Maudi nga uminum ti ari ti Babilonia.
27: Kalpasanna, kinuna ti Apo kaniak, Ibagam kadagiti tattao a siak, ni Yahweh a Mannakabalin-amin a Dios ti Israel, ti mangibilin nga uminumda agingga a mabartek ken agsaruada ket matuangda. Saandan a makabangon gapu iti gubat a yegko kadakuada.
28: No dida kayat nga alaen ti kopa iti imam tapno uminumda, ibagam kadakuada nga imbaga ni Yahweh a Mannakabalin-amin a masapul nga uminumda.
29: Irugikto ti agdadael iti bukodko a siudad. Ipagarupda aya a saandanto a madusa? Madusadanto a madusa agsipud ta iyegkonto ti gubat iti amin a tao iti rabaw ti daga. Siak, ni Yahweh a Mannakabalin-amin, ti agsasao.
30: Ket sika, Jeremias, masapul nga ipakaammom dagiti amin nga imbagak. Ibagam daytoy kadagitoy a tattao,
: Manipud langit agpukkawto ti Apo ,
: ket agsao manipud iti nasantoan a taengna.
: Pukkawannanto dagiti tattaona;
: agriawto a kas iti agpespespes iti ubas.
: Mangngegto ti amin a tattao ditoy daga,
31: ket agallangoganto ti timekna iti entero a daga.
: Agsipud ta adda pangpabasolan ti Apo kadagiti nasion.
: Ipaulogna ti sentensia iti sangkataoan
: ket patayennanto dagiti managdakdakes.
: Siak, ni Yahweh, ti nagsao iti daytoy.
32: Kuna ti Apo a Mannakabalin-amin nga agsasarunonto a didigraenna ti tunggal nasion. Addanto napigsa a bagio nga aggapu iti kaadaywan a pungto ti daga.
33: Iti dayta nga aldaw, maiwarawaranto dagiti pinatay ni Yahweh manipud maysa a pungto ti daga agingga iti sabali a pungto. Awanto ti mangdung-aw kadakuada. Saanto a maitanem dagiti bangkayda. Kasladanto takki a mabuntubunton iti daga.
34: Agsangitkayo, dakayo a pastor dagiti tattaok, agsangitkayo iti napigsa. Agdung-aw ken agiladkayo iti tapok. Umayen ti tiempo a pannakapartiyo, ket mapartikayto a kas iti napili a karnero.
35: Pulos nga awanto ti pamuspusan a makalisikayo.
3637: Agsangit ken agsainnekkayo gapu ta iti pungtot ti Apo , dinadaelna ti natalna a dagada.
38: Binaybay-an ti Apo dagiti tattaona a kas iti panangpanaw ti leon iti rukibna. Nagbalin a disierto ti daga gapu iti nakabutbuteng a gubat ken iti gumilgil-ayab a pungtot ti Apo .