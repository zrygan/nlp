1: O Dios, sika ti Diosko,
: ket mailiwak kenka,
: ti amin a kinataok tarigagayannaka.
: Wen, mawaw toy kararuak kenka a kas iti namaga, nautoyan ken natikag a daga.
2: Agpakitaka kaniak koma iti santuario;
: maimatangak koma ti bileg ken dayagmo.
3: Gapu ta nasaysayaat ti di agbalbaliw nga ayatmo ngem ti mismo a biag,
: idaydayawkanto babaen kadagiti bibigko.
4: Agyamanakto kenka iti unos ti panagbiagko;
: itag-aykonto dagiti imak kenka iti panagkararagko.
5: Mapnek 'toy kararuak a
: kasla nangan ti taraon a naimas,
: ket agkantaak iti naragsak a kanta a pagdaydayaw kenka.
6: Malaglagipka no addaak iti iddak;
: pampanunotenka nga agpatpatnag.
7: Ngamin, kanayon a tultulongannak,
: ket agkantaak a siraragsak iti salinong dagiti payakmo.
8: Diak isina toy kararuak kenka
: ket natalgedak ta tapayaennak iti kannawan nga ima.
9: Ngem dagiti agpanggep a mangpapatay kaniak
: mapandanto iti lubong dagiti natay.
10: Mapasagdanto iti paggugubatan,
: ket kanento dagiti lobo dagiti bangkayda.
11: Agragsakto ti ari gapu ta pinagballigi ti Dios;
: agrag-onto dagiti amin nga agkari iti nagan ti Dios,
: ngem marikpanto ti ngiwat dagiti ulbod.