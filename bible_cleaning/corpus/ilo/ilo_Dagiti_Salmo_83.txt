1: O Dios, agtignayka kadin;
: dika kadi agulimek, dika agmayeng.
2: Kitaem ket umalsan dagiti kabusormo,
: makigubaten dagiti gumurgura kenka.
3: Adda nalimed a panggepda kadagiti tattaom,
: isikatda dagiti salsalaknibam.
4: Umaykayo, kunada, ket dadaelentayo ti nasionda,
: tapno mapukawen ti Israel, malipatanen ti naganna.
5: Nagtutulagda a sangsangkamaysada a mangbusor kenka
6: dagiti Edomita ken dagiti Ismaelita,
: dagiti Moabita ken dagiti Agareno;
7: dagiti taga-Gebal, Ammon ken Amalec;
: ken dagiti taga-Filistia ken Tiro.
8: Timmipon met kadakuada ti Asiria
: tapno dagiti kaputotan ni Lot kaduaenda.
9: Ipalak-ammo kadakuada ti impaaymo kadagiti Midianita,
: kada Sisera ken Jabin iti Karayan Kison.
10: Pinarmekmo ida idiay Endor,
: ket nagrupsa ti bangkayda iti daga.
11: Aramidem kadagiti panguloda
: ti kas iti inaramidmo kada Oreb ken Zeeb;
: parmekem dagiti amin nga agtuturayda
: kas iti panangparmekmo kada Zeba ken Salmunna
12: isuda a nagkuna, Tagikuaentayo ti daga ti Dios.
13: O Diosko, inwarawaram ida a kas tapok,
: kas taep nga ipalais ti angin.
14: Kas iti apuy a manguram iti kabakiran,
: kas iti gil-ayab a mangpasged kadagiti turod,
15: kamatem ngarud ida babaen iti bagiom,
: ket pagalinggagetem ida babaen iti alipugpogmo.
16: Lapunosem ida iti bain, O Apo ,
: tapno bigbigenda ti pannakabalinmo.
17: Agnanayon koma a maparmek ken mabutbutengda;
: matayda koma a naan-anay ti pannakaibabainda.
18: Maammoanda koma a siksika laeng ti Apo ,
: Yahweh ti naganmo,
: ti Kangatoan iti entero a daga.