1: Nagsao ti Apo kaniak.
2: Kinunana, Anak ti tao, babalawem ni Gog, iti daga ti Magog. Isu ti kangatoan a turayen dagiti pagilian ti Mesec ken Tubal. Babalawem
3: ket ibagam a siak nga Apo a Dios ti kabusorna.
4: Pagbaw-ingek ket kawitak dagiti pangalna sako uloden a yadayo agraman dagiti soldadona. Dakkel ti armadana a buklen dagiti kabalio ken naka-uniforme a soldado a nagsakay kadagiti kabalio ket sikakalasag ken sikakampilan ti tunggal maysa.
5: Nakikuyog kenkuana dagiti taga-Persia, Etiopia ken Libia; nakakalasag ken nakahelmetda amin.
6: Kaduana dagiti mannakigubat iti Gomer ken Bet Togarma a naggapu iti amianan, kasta met dagiti naggapu iti adu a nasion.
7: Ibagam kenkuana nga agsagana, kasta met a pagsaganaenna amin a soldadona nga ipanguloanna.
8: Kalpasan ti adu a tawen, pasakupkonto kenkuana ti maysa a pagilian a pagnaedan dagiti tattao a nagsubli manipud iti adu a nasion ken panagnaedda sadiay nga awan panagbutengda iti idadateng ti gubat. Sakupennanto dagiti bantay ti Israel a naglangalang ken nabaybay-an iti nabayag, ngem itan, natalgeden ti panagbiag dagiti tattao.
9: Dumarupto a kasla bagio, agraman ti armadana ken dagiti adu a nasion a kimmuyog kenkuana, ket agsaknapdanto a kasla ulep iti daga.
10: Daytoy ti kuna ti Apo a Dios ken ni Gog, Inton dumteng dayta a tiempo, rugiamto ti agpanunot iti dakes a panggep.
11: Ikeddengmonto a rauten ti awan gawayna a pagilian a pagnanaedan dagiti tattao a natalna ken natalged, kadagiti awan bakud ken sarikedkedna nga ili.
12: Samsamenyo dagiti sanikua dagiti tattao nga agnanaed kadagiti narba idi a siudad. Naummongda manipud kadagiti nasion, ket ita, adun ti taraken ken sanikuada ket agnaedda iti nagsasabatan dagiti dalan ti daga.
13: Saludsodento kenka dagiti taga-Seba ken Dedan ken dagiti agtagtagilako a taga-Tarsis, Inummongmo kadin ti armadam ket rimmautka tapno agsamsam ken agagawda? Panggepmo kadi ti agala iti pirak ken balitok, iti baka ken sanikua, ket italawmo dagita amin a sinamsammo?
14: Iti kasta, imbaonnak ti Apo a Dios a mangibaga ken ni Gog iti daytoy a saona kenkuana, Ita ta natalgeden dagiti tattaok nga Israelita, rummuarkanto
15: iti lugarmo iti adayo nga amianan. Ipanguloamto ti adu a mannakigubat iti adu a pagilian. Nakakabalioda amin a mangbukel iti dakkel ken nabileg nga armada.
16: Rautemto dagiti tattaok nga Israelita; kaskanto la bagio nga aglasat iti daga. Inton dumteng dayta a tiempo, ibaonkanto a mangsakup iti dagak tapno maiparangarang kadagiti nasion no siasinoak ken tapno maipakita ti kinasantok iti panangaramatko kenka.
17: Sika ti sinarsaritak idi un-unana, idi impakdaarko babaen kadagiti adipenko a profeta ti Israel, nga iti masakbayan mangibaonakto iti mangraut iti Israel. Daytoy ti sao ti Apo a Dios .
18: Kuna ti Apo a Dios , Iti aldaw a panangraut ni Gog iti Israel, sumgedto ti pungtotko.
19: Iti gumilgil-ayab a pungtotko, ipakaammokto nga addanto nakaro a ginggined iti entero nga Israel.
20: Mabutengto kaniak dagiti amin nga ikan, tumatayab, animal, babassit man wenno dadakkel ken amin a tao iti rabaw ti daga ket agtigergerda. Margaayto dagiti bantay ken turod, ket matuangto dagiti amin a bakud.
21: Butbutngekto ni Gog babaen iti panangyegko iti amin a kita ti didigra. Siak ti Apo a Dios , ti nangibaga iti daytoy. Agpipinnatayto dagiti soldadona babaen iti kampilan.
22: Dusaekto babaen iti angol ken gubat. Idissuorkonto kenkuana ti bumayakabak a tudo, uraro, apuy ken asufre, kasta met iti armadana ken iti adu a nasion a kakaduana.
23: Kastoyto ti panangipakitak kadagiti amin a nasion ti kinatan-ok ken kinasantok. Ket maammoandanton a siak ni Yahweh.