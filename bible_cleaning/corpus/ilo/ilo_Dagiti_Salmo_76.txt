1: Nalatak ti Dios idiay Juda;
: idiay Israel, madaydayaw ti naganna.
2: Adda idiay Salem ti balayna;
: idiay Sion ti pagnanaedanna.
3: Sadiay tinukkolna dagiti pana dagiti kabusor,
: dagiti kalasag ken kampilanda
: wen, amin nga armasda.
4: O Dios, anian a dayagmo,
: anian a daeg ti panagsublim.
: Naggapuka kadagiti bambantay
: a nangparmekam kadagiti kabusormo.
5: Naagawen dagiti sinamsam
: dagiti natured a mannakigubatda;
: matmaturogdan iti turog ni patay;
: awanen ti mangusar kadagiti armasda.
6: Idi nakapungtotka, O Dios ni Jacob,
: napasag dagiti kabalio ken dagiti nagsakay.
7: Ngem sika, O Apo , pagbutbutngandaka!
: Siasino ti makaitured a tumakder
: iti sangoanam no agpungtotka?
8: Manipud langit, impaulogmo ti sentensia;
: nagbuteng ti daga ket adda kappia,
9: idi tumakderka a mangukom
: tapno isalakanmo dagiti maidaddadanes ditoy daga.
10: Ti pungtot ti tao agbanag la a pakaidayawam;
: ket dagiti nakalasat ngilinendanto dagiti fiestam.
11: Tungpalenyo dagiti kariyo iti Apo a Diosyo.
: Rebbeng dagiti tattao nga ipan dagiti sagutda kenkuana,
: isu a pagbutngan dagiti tattao.
12: Pagpakumbabaenna dagiti natangsit a prinsipe,
: ket butbutngenna dagiti ari.