1: Asidegen ti ipapatayko.
: Mapugsaten ti angesko;
: agur-urayen ti tanemko.
2: Malikmutak kadagiti manglalais kaniak
: iti sadinoman a papanak.
3: Napudnoak, O Dios;
: patiem koma ti saok!
: Awanen ti uray maysa a kumanunong kaniak.
4: O Dios, kinullaapam ti panunotda ket dida makaawat;
: dimo ipalubos nga abakendak.
5: Adda pagsasao a gapu iti kuarta,
: liputan ti maysa a tao dagiti gagayyemna,
: ket agsagaba dagiti annakna gapu iti dayta.
6: Ita, aramatenda daytoy a pagsasao a maibusor kaniak,
: ket umayda tupraan ti rupak.
7: Dandanin diak makakita gapu iti ladingitko;
: nakakutkuttongen dagiti takkiag ken luppok.
8: Makigtot dagiti agkunkuna a nalintegda,
: ket kunada amin nga awan Diosko.
9: Dagiti agkuna a nataknengda,
: umad-adda ti panangipapanda a nalintegda.
10: Ngem no umayda amin agparang kaniak,
: awan ti uray maysa a masirib a masarakak.
11: Naglabasen dagiti aldawko;
: saan a natungpal dagiti arapaapko,
: napukawen ti namnamak.
12: Ngem kuna dagiti gagayyemko
: a nagbalin nga aldaw ti rabii.
: Kunada nga asidegen ti panaglawagna,
: ngem addaak pay met la iti sipnget.
13: Ti la namnamakon isut' panagtaengko
: iti lubong dagiti natay
: a pagiddaak a maturog iti sipnget.
14: Kunakto a ti tanem isut' amak
: ket dagiti igges nga agkaan kaniak,
: isuda ti inak ken kakabsatko a babbai.
15: Sadino ngarud ti ayan ti namnamak?
: Adda kadi makakita iti namnamak?
16: Saan a kumuyog kaniak ti namnama
: inton mapanak iti lubong dagiti natay.