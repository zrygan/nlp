1: Sidudumog ni Ezra iti sangoanan ti Templo, ket agsangsangit a nangipudno kadagitoy a basbasol. Kabayatan ti panagkararagna, linawlaw ti adu nga Israelitalallaki, babbai ken ubbingnga agsangsangit met iti nasaem.
2: Kinuna kenkuana ni Secanias nga anak ni Jehiel iti familia ni Elam, Nagbasolkami iti Dios ta nangasawakami kadagiti babbai a ganggannaet, ngem uray no kasta, adda pay la namnama ti Israel.
3: Ita, ikarimi a sipapasnek iti Diostayo a papanawenmi dagiti babbai ken dagiti annakmi kadakuada. Tungpalenmi ti balakadmo ken ti balakad dagiti dadduma nga agtungtungpal kadagiti bilin ti Dios. Aramidenmi ti mayannurot iti linteg ti Dios.
4: Rebbengmo ti aggunay. Ibagam ti rumbeng a maaramid, ket sumurotkami kenka.
5: Pinagsapata ni Ezra dagiti pangulo dagiti papadi, pangulo dagiti Levita ken dagiti amin a tattao nga aramidenda ti insingasing ni Secanias.
6: Kalpasanna, pimmanaw ni Ezra iti sangoanan ti Templo ket napan iti kuarto ni Jehohanan nga anak ni Eliasib. Pinalabasna ti rabii sadiay a pulos a saan a nangan ken imminum. Nagpatpatnag a dinungdung-awanna dagitoy nga Israelita gapu ta tinallikudanda ti Dios.
7: Iti entero a Jerusalem ken Juda, adda naiwaragawag a bilin kadagiti nagsubli a napagtalaw nga aguummongda idiay Jerusalem.
8: Naipakaammo pay a madusa ti siasinoman a saan a makadar-ay iti las-ud ti tallo nga aldaw, babaen ti bilin dagiti ofisiales ken dagiti panglakayen, masamsam dagiti sanikuana ket mapukawna ti kalinteganna a kas miembro ti komunidad.
9: Iti uneg ti tallo nga aldaw, iti maika-20 nga aldaw iti maikasiam a bulan, dimteng dagiti amin a lallaki nga agnanaed iti sakup ti Juda ken Benjamin. Naguummongda iti plasa ti templo idiay Jerusalem. Agtudtudo idi iti napigsa. Agtigtigerger ti tunggal maysa gapu iti lamiis ti panawen ken gapu iti butengda iti nakaayabanda.
10: Timmakder ni Ezra a padi ket kinunana kadakuada, Nagsalungasingkayo babaen iti panangasawayo kadagiti babbai a ganggannaet. Gapu iti daytoy, pinadakkelyo ti basol ti Israel.
11: Ita ngarud, ipudnoyo dagiti basbasolyo iti Apo a Dios dagiti familiayo, ket aramidenyo ti pakaragsakanna. Adaywanyo dagiti ganggannaet nga agnanaed iti dagayo ket isinayo dagiti ganggannaet nga assawayo.
12: Impukkaw dagiti tattao, Aramidenmi ti aniaman nga ibagam.
13: Ngem innayonda, Adu unay dagiti tattao ket napigsa pay ti tudo; dimi maanusan ti agyan ditoy ruar. Maysa pay, saan a mabiit nga aramiden daytoy ta nakadagdagsen ti nagbasolanmi.
14: Bay-am a dagiti ofisialesmi ti mangilungalong iti pannakarisut daytoy a kaso. Ikkam ti tunggal maysa nga addaan iti asawa a ganggannaet iti gundaway a dumatag iti naituding a tiempo, agraman dagiti papangulo ken ukom iti siudad a pagnanaedanna. Iti kasta, maikkat ti pungtot ti Dios.
15: Awan ti simmupring iti daytoy a plano malaksid ni Jonatan nga anak ni Asael ken ni Jazeyas nga anak ni Tikva. Kimmanunong da Mesullam ken Sabbetai a Levita kadakuada.
16: Inaramid dagiti nagsubli a napagtalaw a kas balud ti naisingasing. Nangpili ni Ezra a padi kadagiti lallaki a nagtaud kadagiti pangulo dagiti familia ket inlistada dagiti naganda. Iti umuna nga aldaw ti maika-10 a bulan, rinugianda ti panagusig.
17: Kalpasan ti tallo a bulan, nausig amin a kaso dagiti lallaki nga adda asawana a ganggannaet.
18: Daytoy ti listaan dagiti nagasawa kadagiti ganggannaet a babbai
: Dagiti papadi a nailista segun ti familiada
: Iti familia ni Josue ken dagiti kakabsatna nga annak ni Josadac: Maasias, Eliezer, Jarib ken Gedalias.
19: Inkarida nga isinada dagiti assawada, ket nangidatonda iti kalakian a karnero a pakapakawanan dagiti basbasolda.
20: Iti familia ni Immer: Hanani ken Zebadias.
21: Iti familia ni Harim: Maasias, Elias, Semaias, Jehiel ken Uzzias.
22: Iti familia ni Pasur: Elioenai, Maasias, Ismael, Netanel, Josabad ken Elasa.
23: Dagiti Levita
: Josabad, Simei, Kelaias managan pay Kelita, Petahias, Juda ken Eliezer.
24: Dagiti musiko
: Eliasib.
: Dagiti guardia ti Templo
: Sallum, Telem ken Uri.
25: Dagiti dadduma nga Israelita
: Iti familia ni Paros: Ramias, Izzias, Malkija, Mijamin, Eleazar, Malkija ken Benaias.
26: Iti familia ni Elam: Mattanias, Zacarias, Jehiel, Abdi, Jeremot ken Elias.
27: Iti familia ni Zattu: Elioenai, Eliasib, Mattanias, Jeremot, Zabad ken Aziza.
28: Iti familia ni Bebai: Jehohanan, Hananias, Zabbai ken Atlai.
29: Iti familia ni Bani: Mesullam, Malluk, Adaias, Jasub, Seal ken Jeremot.
30: Iti familia ni Pahat Moab: Adna, Kelal, Benaias, Maasias, Mattanias, Bezalel, Binnui ken Manases.
3132: Iti familia ni Harim: Eliezer, Issijas, Malkija, Semaias, Simeon, Benjamin, Malluk ken Semarias.
33: Iti familia ni Hasum: Mattenai, Mattatta, Zabad, Elifelet, Jeremai, Manases ken Simei.
3437: Iti familia ni Bani: Maadai, Amram, Uel, Benaias, Bedeias, Keluhi, Vanias, Meremot, Eliasib, Mattanias, Mattenai ken Jaasu.
3842: Iti familia ni Binnui: Simei, Selemias, Natan, Adaias, Maknadebai, Sasai, Sarai, Azarel, Selemias, Semarias, Sallum, Amarias ken Jose.
43: Iti familia ni Nebo: Jeiel, Mattitias, Zabad, Zebina, Jaddai, Joel ken Benaias.
44: Ganggannaet ti assawa amin dagitoy a lallaki. Insinada dagiti assawada ket pinapanawda ida agraman dagiti annakda.