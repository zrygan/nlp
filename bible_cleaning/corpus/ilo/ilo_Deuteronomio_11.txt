1: Kinuna ni Moises, Ayatenyo ngarud ti Apo a Diosyo ket kanayon a tungpalenyo dagiti bilin, annuroten ken lintegna.
2: Lagipenyo ita nga aldaw ti nasursuroyo maipapan iti Apo babaen kadagiti padpadasyo kenkuana. Dakayo a saan ket a dagiti annakyo ti nagpasar kadagitoy a padpadas. Nakitayo ti kinatan-ok ti Apo , ti bilegna, ken ti pannakabalinna.
3: Nakitayo dagiti pagilasinan ken milagro nga inaramidna a maibusor iti ari ti Egipto ken ti entero a pagilianna.
4: Nakitayo ti inaramidna iti armada ti Egipto, agraman dagiti kabalio ken dagiti luganda a pakigubat. Pinukawna ida iti Baybay a Karunoan idi kamkamatendakayo.
5: Ammoyo ti impaayna kadakayo iti let-ang agingga a simmangpetkayo ditoy.
6: Lagipenyo ti inaramidna kada Datan ken Abiram, dagiti annak ni Eliab iti tribu ni Ruben. Iti imatang ti amin, nagrengngat ti daga ket inalun-onna ida, agraman dagiti familiada, dagiti toldada ken amin a tagabu ken animalda.
7: Nakitayo a mismo dagiti naindaklan a banag nga inaramid ti Apo .
8: Tungpalenyo dagiti amin nga imbilinko kadakayo ita nga aldaw tapno maaddaankayo iti pigsa a mangsakup iti daga a papananyo.
9: Ket napautto ti panagbiagyo iti nabaknang ken nadam-eg a daga nga inkari ti Apo nga ited kadagidi kapuonanyo ken kadagiti kaputotanda.
10: Saan a kas iti Egipto a nagnaedanyo ti daga nga inkay tagikuaen. Sadiay, no agmulakayo idi, adu a rigatyo a mangpadanum kadagiti talon.
11: Ngem kabambantayan ken tantanap ti sakupenyo a daga. Kankanayon nga agtudo sadiay.
12: Tartaripatoen ti Apo a Diosyo daytoy a daga ken ay-aywananna iti amin nga aldaw ti tawen.
13: No pudno a tungpalenyo dagiti imbilinko kadakayo ita nga aldaw; no ayatenyo ti Apo a Diosyo ken agserbikayo kenkuana iti amin a puso ken kararuayo,
14: yegnanto ti tudo iti dagayo iti tiempo a pannakasapulna ket nabuslonto ti apityo a trigo, arak ken lana ti olibo.
15: Paraburannanto dagiti talonyo iti ruruot nga araben dagiti animalyo ket mangan ken mapnekkayto
16: ngem agannadkayo amangan no maallilawkayo ket paglikudanyo ti Apo tapno agdaydayaw ken agserbikayo kadagiti didiosen.
17: No aramidenyo daytoy, sumgedto ti pungtot ti Apo . Awanto ti tudo a yegna, agtikagto ti daga ket awanto ti agtubo a mula. Iti kasta, mataykayto sadiay uray no nasayaat ti daga nga itedna kadakayo.
18: Imulayo dagitoy a bilin kadagiti puso ken panunotyo. Igalutyo kadagiti takkiagyo ken ikabilyo kadagiti mugingyo a kas palagip.
19: Isuroyo ida kadagiti annakyo. Lagipenyo ida no addakay iti taengyo wenno addakayo iti trabaho, no maturogkayo ken no bumangonkay iti bigat.
20: Isuratyo ida kadagiti baotek ti balayyo ken kadagiti ruangan dagiti bakudyo.
21: No aramidenyo dayta, napautto ti panagbiagyo ken dagiti annakyo iti daga nga inkari ti Apo a Diosyo nga ited kadagidi kapuonanyo.
22: Tungpalenyo a sipapasnek dagiti amin nga imbilinko kadakayo: Ayatenyo ti Apo a Diosyo; aramidenyo amin nga ibilinna ken agtalinaedkayo a napudno kenkuana.
23: No aramidenyo daytoy, paksiatennanto dagiti tattao apaman a sumungadkayo. Tagikuaenyonto ti daga dagiti tattao nga ad-adu ken nabilbileg ngem dakayo.
24: Kukuayonto ti amin a daga a mabaddekanyo; mangruginto ti sakupyo manipud iti let-ang iti abagatan agingga iti Bantay Libano; manipud iti Karayan Eufrates iti daya agingga iti Taaw Mediterranean iti laud.
25: Awanto ti makabael a manglapped kadakayo; kabutengdakayto dagiti tattao iti sadinoman a daga a papananyo, kas inkari kadakayo ti Apo a Diosyo.
26: Ita nga aldaw, agpilikayo iti kayatyo: bendision wenno lunod.
27: Mabendisionankayo no tungpalenyo dagiti bilin ti Apo a Diosyo; ita nga aldaw, itedko kadakayo ti bendision.
28: Ngem mailunodkayo no diyo ipangag dagitoy a bilin ket sumiasikayo tapno agdayawkayo kadagiti didiosen a diyo pay nagdaydayawan.
29: Inton ipannakayo ti Apo a Diosyo iti daga a tagikuaenyo, ipukkawyonto ti bendision iti tapaw ti Bantay Gerizim ken ti lunod iti tapaw ti Bantay Ebal.
30: Adda dagitoy a bantay iti laud ti Karayan Jordan a sakup dagiti Cananeo nga agnaed iti Araba, a kasumbangir ti Gilgal nga asideg ti lugo ti More.
31: Bumallasiwkayton iti Karayan Jordan a mangtagikua iti daga nga ited kadakayo ti Apo a Diosyo. Inton agnaedkayon sadiay,
32: tungpalenyo a tungpalen ti amin nga annuroten ken linteg nga itedko kadakayo ita nga aldaw.