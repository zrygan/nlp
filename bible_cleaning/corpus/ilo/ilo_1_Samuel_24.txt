1: Idi agsubli ni Saul kalpasan iti pannakigubatna kadagiti Filisteo, naibaga kenkuana nga adda ni David iti let-ang iti asideg ti Engadi.
2: Nangitugot ni Saul iti 3,000 a napili a mannakigubat iti Israel ket napanda binirbirok ni David ken dagiti tattaona iti dayaen ti Kabatoan dagiti Atap a Kalding.
3: Dimteng iti maysa a kueba nga asideg iti sumagmamano a pagaponan ti karnero iti igid ti dalan, ket simrek tapno mapan umibleng.
: Nairana a ditoy ti paglemlemmengan ni David ken dagiti tattaona, iti kaunggan a paset ti rukib.
4: Kinuna dagiti tattaona, Daytoyen ti gundawaymo! Inyawaten ti Apo ti kabusormo iti pannakabalinmo kas inkarina, ket mabalinmo nga aramiden kenkuana ti aniaman a kayatmo.
: Nagar-arudok ni David a napan iti ayan ni Saul ket nangragas iti gayadan ti kagay ni Saul a di nadlaw ni Saul.
5: Ngem kalpasanna, nariribuk ti konsensia ni David,
6: ket kinunana kadagiti tattaona, Yad-adayo koma ti Apo a dangrak ti apok a pinilina a kas ari! Diak mabalin a dangran, agsipud ta isu ti ari a pinili ti Apo !
7: Naallukoy ngarud ni David dagiti tattaona a dida darupen ni Saul.
: Timmakder ni Saul ket rimmuar iti rukib.
8: Simmaruno met a rimmuar ni David ket inawaganna, Natan-ok nga Ari!
: Timmalliaw ni Saul. Nagkurno ni David a kas pammadayawna iti ari
9: sana kinuna, Apay a patiem dagiti tattao nga agkunkuna a kayatka a patayen?
10: Itay laeng, mismo a sika ti nakakita nga inyawatnaka ti Apo iti pannakabalinko dita uneg ti rukib. Adda dagiti tattaok a nangibaga kaniak a patayenka, ngem naasianak kenka ket imbagak kadakuada a pulos a saanka a dangran, agsipud ta sika ti ari a pinili ti Apo .
11: Kitaem, ama. Kitaem daytoy ig-iggamak a gayadan ti kagaymo! Nalaka koma a pinatayka ngem rinagasko laeng daytoy. Daytoy koma ti mangipaneknek nga awan ti panggepko a mangsukir wenno mangranggas kenka. Uray no awan ti naaramidko a dakes kenka, kaskadi nga an-anupennak tapno patayennak.
12: Ikeddeng koma ti Apo no siasino kadata ti nagbiddut. Sapay koma ta dusaennaka gapu iti tignaymo a maibusor kaniak; ta pulos a dika dangran.
13: Ammom ti pagsasao, Dagiti laeng dakes a tattao ti agaramid iti dakes. Ket saanka ngarud a ranggasan.
14: Kitaem ti panggep a patayen ti ari ti Israel! Kitaem ti an-anupenna! Maysa a natay nga aso! Maysa a timel!
15: Ninto Apo ti mangukom ket ikeddengna no sinno kadata ti nagbiddut. Usigenna koma daytoy a banag; salaknibannak ket isalakannak iti pannakabalinmo.
16: Idi nalpas a nagsao ni David, kinuna ni Saul, Pudno kadi a sika dayta, anakko a David? Ket nagsangit ni Saul.
17: Kalpasanna, kinunana ken ni David, Nalintegka idinto a nagbiddutak. Naimbagka la unay kaniak ngem dakes ti insubalitko kenka!
18: Ita nga aldaw, impakitam ti kinaimbagmo kaniak agsipud ta dinak pinatay uray no inyawatnak ti Apo iti pannakabalinmo.
19: Manmano a mapasamak a no matiliw ti maysa a tao ti kabusorna, palubosanna met laeng nga awan ti pakaan-annoanna. Bendisionannaka koma ti Apo gapu iti impaaymo kaniak ita nga aldaw.
20: Ita, kapkapnekakon nga agarikanto iti Israel, ket natalgedto ti pagarian iti panangituraymo.
21: Ngem ikarim koma kaniak iti nagan ti Apo nga ispalemto dagiti kaputotak tapno saan a malipatan ti naganko ken ti nagan ti familiak.
22: Inkari ni David nga aramidenna ti dawat ni Saul.
: Nagawid ni Saul ket nagsubli met ni David ken dagiti tattaona iti paglemlemmenganda.