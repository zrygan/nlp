12: Binilinnak ti Apo a mapan iti palasio ti ari ti Juda, ti kaputotan ni David, ket ibagak iti ari, agraman ofisialesna ken tattao ti Jerusalem nga ipangagda ti sao ti Apo . Daytoy ti paibagana
3: Siak, ni Yahweh, ibagak nga aramidenyo ti nalinteg ken naimbag. Salaknibanyo ti tao nga idadanes ti padana a tao. Diyo ranggasan wenno parigaten dagiti ganggannaet, dagiti ulila wenno dagiti balo. Diyo patayen ditoy nasantoan a lugar dagiti awan basolna.
4: No pudno nga aramidenyo dagiti imbilinko, agtultuloyto nga agari dagiti kaputotan ni David. Ket sumrekdanto iti daytoy a palasio a nakasakay kadagiti lugan a pakigubat ken kabalio a kaduada dagiti ofisiales ken dagiti tattaoda.
5: Ngem no diyo tungpalen ti saok, isapatak a madadaelto daytoy a palasio. Siak, ni Yahweh, ti nagsao iti daytoy.
6: Ibilangko a napintas ti palasio ti Juda a kas iti Galaad ken iti Bantay Libano, ngem paglangalangekto agingga nga awan ti agnaed.
7: Mangibaonakto kadagiti mangrebba iti palasio. Ikuyogdanto dagiti wasayda a pangpukan kadagiti napintas a kayo ti sedro ket puorandanto.
8: Kalpasanna, lumabasto ti adu a ganggannaet. Agsisinnaludsoddanto no apay a siak, ni Yahweh, inaramidko ti kasta iti daytoy dakkel a siudad.
9: Wen, ta binaybay-anyo ti katulaganyo kaniak a Diosyo ket nagdaydayaw ken nagserbikayo kadagiti sabali a dios.
10: Tattao ti Juda, diyo sangitan ni Ari Josias,
: saanyo a dung-awan ti ipapatayna.
: Sangitanyo ketdi iti napait ni Sallum nga anakna,
: ta ipanawdan ket saanton nga agsubli,
: saannanton a makita ti daga a nakayanakanna.
11: Kuna ti Apo maipapan ken ni Sallum a nangsukat ken ni Josias nga amana nga ari ti Juda, Awanen ditoy ket dinto agsublin.
12: Matayto iti daga a nangipananda kenkuana ket dinanton makita daytoy a daga.
13: Asi pay ti tao a sinusuitik ti panagbalayna
: ken sinasaur ti panangpadakkelna iti taengna.
: Pagtrabahoenna dagiti kaarrubana
: ngem dina tangdanan ida.
14: Asi pay ti tao nga agkuna
: nga agpatakder iti palasiona
: a nalawa dagiti akingngato a kuartona.
: Agpaaramid kadagiti tawa
: a sedro dagiti rikepna,
: ket papintaanna iti nalabaga.
15: No sedro ti tarikayo ti balaymo
: ket napimpintas ngem ti balay dagiti kaarrubam,
: ipagarupmo kadi a maysakan nga ari?
: Nagpapas ni amam iti naragsak a panagbiag.
: Kanayon a nalinteg ti aramidna
: ken awan idumdumana
: ket rimmang-ay iti amin nga aramidna.
16: Impaayna ti kalintegan dagiti napanglaw,
: ket awan nakaan-anoanna.
: Kastoy ti kaipapanan ti pannakaammo ken ni Yahweh.
17: Ngem pagimbagam la ti pampanunotem;
: patayem dagiti awan basolna,
: ket parigatem dagiti tattaom.
: Daytoy ti sao ti Apo .
18: Isut' gapuna a kuna ti Apo maipapan iti ari ti Juda, ni Jehoyakim nga anak ni Josias,
: Awanto ti mangdung-aw iti ipapatayna.
: Awanto met ti agkuna,
: Ania ket ti gasatmon, gayyem!
: Ania ket ti gasatmon!
: Awanto ti agladingit wenno agsangit nga agkuna,
: Ania ket ti gasatmon, apok ken arik!
19: Maitanemto a kasla natay nga asno,
: ulodendanto a yadayo
: sadanto ipurruak iti ruar dagiti ruangan ti Jerusalem.
20: Tattao ti Jerusalem,
: sumang-atkayo idiay Bantay Libano
: ket agpukkawkayo.
: Inkay idiay Basan ket agsangitkayo.
: Inkay kadagiti bambantay ti Moab ket agpukkawkayo
: agsipud ta naparmek dagiti amin a kakaduayo.
21: Nagsao ti Apo kenka idi narang-ayka,
: ngem saanka a dimngeg.
: Kastoy ti inar-aramidmo iti unos ti panagbiagmo,
: pulos a dika nagtulnog iti Apo .
22: Itayabto ti angin dagiti pangulom,
: agbalinto dagiti kakaduam a balud iti gubat.
: Maibabainto ti siudadmo, ket mariribukkanto
: gapu iti amin a kinadakesmo.
23: Nagtalgedka kadagiti sedro a naggapu idiay Libano.
: Ngem nakakaasikanto inton dumteng ti rigatmo,
: a kas iti rigat ti agpasikal.
24: Kinuna ti Apo ken ni Jeconias nga anak ni Jehoyakim nga ari ti Juda, Uray sika ti singsing a tanda nga adda iti makannawan nga imak, siak a sibibiag a Dios, isapatak a lapsutenkanto,
25: ket yawatkanto kadagiti tattao a kabutbutengmo nga agtarigagay a pumatay kenka. Itedkanto ken ni Nebucadnesar nga ari ti Babilonia ken kadagiti soldadona.
26: Ibellengkayto nga agina iti sabali a daga a saanyo a nakayanakan, ket mataykayto sadiay.
27: Tarigagayanyo a makita manen daytoy a pagilian, ngem pulos a dikayton makasubli.
28: Kinunak, Nagbalin kadi ni Jeconias a kasla buong a karamba? Naibelleng ket awanen ti mangayat? Daytoy kadi ti gapu no apay a naipanaw agraman dagiti annakna ket naipanda iti daga a saanda pay a nadamdamag?
29: O daga, daga, daga!
: Denggem ti kuna ti Apo
30: Naikari nga awanto
: ti anak daytoy a lalaki,
: pulos a dinto agballigi.
: Awanto ti kaputotanna
: nga agari a kas ken ni David,
: ken agturay iti Juda.
: Siak ni Yahweh, ti nagsao iti daytoy.