1: Dakayo nga Israelita, ipangagyo ti mensahe ti Apo a para kadakayo.
2: Kunana
: Diyo tuladen ti aramid dagiti dadduma a nasion;
: diyo pagdanagan dagiti pagilasinan iti tangatang,
: uray no madanagan dagiti nasion.
3: Awan serserbi ti relihion dagitoy a tattao.
: Mapukan ti kayo iti kabakiran sa makitikitan,
4: ket maarkosan iti pirak ken balitok.
: Mapagkakamang kadagiti lansa
: tapno saan nga agsisina.
5: Saan a makasao dagiti kakastoy nga imahen.
: Awan dumada iti bambanti iti talon
: a namulaan iti sandia.
: Masapul a maawitda,
: ta dida makapagna.
: Diyo kabuteng ida,
: ta didakay an-anoen;
: ket awan naimbag a maitedda kadakayo.
6: Apo , awan ti kas kenka; nabilegka ket naindaklan
: ken mannakabalin ti naganmo.
7: Siasino ti di agdayaw kenka,
: sika nga ari dagiti amin a nasion?
: Rumbeng a madaydayawka.
: Awan ti kas kenka
: kadagiti amin a mamasirib kadagiti nasion
: ken iti amin a pagarianda.
8: Nengneng ken maag dagiti amin a mamasirib kadakuada.
: Ania ti masursuroda kadagiti kayo nga imahen?
9: Nakalupkopan dagiti didiosenda iti pirak a naggapu idiay Tarsis
: ken balitok a naggapu idiay Ufas.
: Aramid amin ida dagiti kumikitikit ken dagiti platero.
: Nakawesanda iti lumabaga ken nangingina a lupot
: nga inaramid dagiti agab-abel.
10: Ngem sika, O Apo , ti pudno a Dios,
: sika ti sibibiag a Dios,
: ken ti agnanayon nga ari.
: No makapungtotka, agginggined ti daga;
: saan a maibturan dagiti nasion ti ungetmo.
11: Dakayo a tattao, ibagayo kadagiti didiosen a madadaeldanto ket awandanton iti uray ania a paset ti lubong. Saanda nga inaramid ti daga ken ti langit.
12: Pinarsua ni Yahweh ti daga babaen iti pannakabalinna;
: babaen iti siribna, inaramidna ti lubong
: ken inyukradna dagiti langit.
13: No agbilin ni Yahweh,
: agdaranudor dagiti danum iti tangatang;
: pagulepenna manipud iti pungto ti daga.
: Paggilapenna ti kimat iti tudo,
: ket ibulosna ti angin iti pagiduldulinanna.
14: Maag ken nengneng dagiti amin a tattao;
: maibabain dagiti agar-aramid iti imahen
: ta saan a pudno ken awan biag dagiti didiosen a partuatda.
15: Awan serserbida ket rumbeng a malaisda;
: madadaeldanto inton ukomen ni Yahweh ida.
16: Saan a kasta ti Dios ni Jacob.
: Isu ti nangaramid iti amin a banag;
: pinilina dagiti Israelita a tattaona.
: Yahweh a Mannakabalin-amin ti naganna.
17: Tattao ti Jerusalem, linakubdakayon dagiti kabusor! Alaenyo dagiti sanikuayo.
18: Pagtalawennakayon ti Apo , ket ibellengnakayo iti sabali a dagadadaelennakayo, agingga nga awan ti matda kadakayo. Daytoy ti sao ti Apo .
19: Agasug dagiti tattao ti Jerusalem.
: Kunada, Nagkaro ketdin dagiti sugsugatmi!
: Saanda a maimbagan!
: Impagarupmi a maibturanmi daytoy!
20: Nadadael dagiti toldami;
: napugsaten dagiti tali a galutda.
: Nagtalawen dagiti lallaki nga annakmi,
: awanen mangbangon manen iti toldami,
: awanen ti mangibitin iti kurtinada.
21: Insungbatko, Nengneng dagiti pangulotayo;
: saanda a paidalan iti Apo .
: Daytoy ti gapuna a saanda a nagballigi;
: ket naiwarawara dagiti tattaotayo.
22: Denggenyo! Adda damag!
: Adda dakkel a karibuso nga aggapu iti nasion ti amianan.
: Dagiti armadana paglangalangenna dagiti siudad ti Juda,
: pagbalinenna a taeng dagiti lobo.
23: O Apo , ammok nga awan ti tao a makaikeddeng iti pagtungpalanna;
: awan ti makaituray iti biagna.
24: Isurom dagiti tattaomi, O Apo ;
: ngem dinakam unay kadi ingetan
: wenno dusaen no makapungtotka,
: ta dayta ti kanibusananmi.
25: Idissuormo ti pungtotmo kadagiti nasion a di agdaydayaw kenka,
: kadagiti tattao a manglaksid kenka.
: Pinatayda dagiti tattaom,
: namimpinsan a dinadaeldakami
: ket binaybay-anda a rebrebba ti pagilianmi.