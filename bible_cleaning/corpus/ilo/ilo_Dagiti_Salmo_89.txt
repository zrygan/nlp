1: O Apo , kanayon nga ikantak ti di agbalbaliw nga ayatmo;
: ipakaammok ti kinapudnom iti amin a tiempo.
2: Ammok a ti ayatmo mataginayon,
: agpaut a kas iti langit ti kinapudnom.
3: Kinunam, Nakitulagak iti pinilik a tao,
: inkarik ken David nga adipenko
4: Addanto latta agari nga agtaud kenka,
: Taginayonekto dagiti
: kaputotam iti awan inggana.
5: O Apo , ikanta dagiti langit dagiti nakaskasdaaw nga aramidmo;
: dagiti nasantoan a parsua ikantada ti kinapudnom.
6: Siasino ti kas kenka sadi langit, O Apo ;
: awan nailangitan a parsua a kaaspingmo.
7: Dioska a pagraraeman dagiti parsua a nailangitan;
: naindaklan ken pagbutbutngandaka dagiti adda iti sangoanam.
8: O Apo a Dios a Mannakabalin-amin,
: awan ti mannakabalin a kas kenka;
: kadagiti amin a banag, O Apo , matalekka.
9: Iturayam ti nadawel a baybay;
: pagtalnaem dagiti dadakkel a dalluyonna.
10: Imbaddekmo ti dragon a Rahab ket pinapataymo,
: winarawaram dagiti kabusormo iti nabileg nga imam.
11: Kukuam ti langit agraman ti daga,
: pinarsuam ti lubong ken amin a linaonna.
12: Insaadmo ti amianan ken ti abagatan;
: kantaandaka ti Tabor
: ken Hermon gapu iti ragsakda.
13: Anian a kinabilegmo!
: Anian a nagdakkel ti pannakabalinmo!
14: Nabangon ti pagariam iti kinalinteg ken kinahustisia;
: iti amin nga aramidmo,
: makita ti ayat ken kinapudnom.
15: Nagasat dagiti agdaydayaw kenka kadagiti kankanta,
: isuda nga agbibiag iti silaw ti ayatmo.
16: Agragsakda nga agmalmalem gapu kenka,
: ket idaydayawdaka iti kinaimbagmo.
17: Sika ti mangted iti dakkel a balligimi;
: ti ayatmo ti pagtaudan ti pigsami.
18: Sika ti nangpili iti mangsalaknib kadakami;
: sika a Santo ti Israel ti nangted iti arimi.
19: Iti maysa a parmata idi un-unana, imbagam kadagiti napudno nga adipenmo,
: Insaadko ti balangat iti nalatak a soldado;
: intedko ti trono iti maysa a napili kadagiti tattao.
20: Insaadko nga ari ni David nga adipenko;
: babaen iti nasantoan a lana inkonsagrarko.
21: Kanayonto nga adda kenkuana ti bilegko,
: ket papigsaento ti pannakabalinko.
22: Saanto nga agballigi ti
: kabusor a mangparmek kenkuana,
: dinto abaken dagiti managdakdakes.
23: Rumekekto ti kabusorna iti imatangna,
: ket papatayekto amin a gumura kenkuana.
24: Napudnoakto kenkuana, dinto aggibus ti ayatko;
: kankanayon nga itedkonto ti balligina.
25: Palawaekto ti pagarian nga inna iturayan
: manipud Mediterranean agingga iti Karayan.
26: Kunananto kaniak, Sika ti Diosko, sika ti amak.
: Sika ti Bato a mangisalakan kaniak.
27: Ibilangkonto nga inauna nga anakko;
: isunto ti kangatoan kadagiti amin nga ari.
28: Tungpalekto ti inkarik,
: ket agnanayonto ti tulagko kenkuana.
29: Addanto latta agari a kaputotanna;
: agpautto a kas iti langit ti pagarianna.
30: Ngem no salungasingen ti kaputotanna ti lintegko,
: ket dida agbiag a kas mayannurot kadagiti bilbilinko,
31: no dida ikankano dagiti alagaden nga intuyangko
: ket dida annuroten dagiti bilbilinko,
32: dusaekto ida gapu kadagiti basolda,
: saplitekto ida gapu kadagiti labsingda.
33: Ngem dinto aggibus ti napudno a panagayatko kenkuana,
: diakto met paglikudan ti karik kenkuana.
34: Diakto waswasen ti tulagko,
: diakto ibabawi ti karik kenkuana.
35: Iti nasantoan a naganko,
: insapatak a diakto agulbod ken David.
36: Addanto latta agari a kaputotanna,
: ket agpautto a kas iti init ti pagarianna.
37: Mataginayonto ti tronona a kas iti bulan,
: mataginayonto a kas iti tangatang.
38: Ngem nagpungtotka iti ari a pinilim;
: linaksidmo ket pinanawam.
39: Winaswasmo ti tulagmo iti adipenmo,
: ket imbarsakmo ti koronana iti daga.
40: Rinebbam dagiti bakud ti siudadna,
: ket dinuprakmo dagiti sarikedkedna.
41: Amin nga aglabas takawenda ti sanikuana,
: ket lalaisen dagiti amin a kaarubana.
42: Pinagballigim dagiti kabusorna;
: pinagragsakmo dagiti gumurgura kenkuana.
43: Pinagbalinmo nga awan serbi dagiti armasna,
: ket binaybay-am a maabak iti paggugubatan.
44: Inikkatmo ti setrona, iti imana
: ket impurruakmo ti tronona iti daga.
45: Pinaababam dagiti aldaw ti kinaagtutubona,
: ket inyegmo ti naan-anay a pannakaibabainna.
46: Agnanayon aya, O Apo , nga ilingedmo ta rupam?
: Kasano ti kapaut ti pungtotmo a sumged a kas apuy?
47: Laglagipem, O Apo , nga ababa ti biagko;
: laglagipem a matay dagiti pinarsuam a tattao.
48: Adda aya tao a saan a matay?
: Ania ti aramidenna tapno malisianna ti tanem?
49: Yanna, O Apo, dagiti pakakitaan iti ayatmo?
: Yandan dagiti inkarim ken David?
50: Dimo kad lipaten ti pannakaum-umsik nga adipenmo,
: ti panagibturko kadagiti pananguyaw dagiti tattao.
51: Anian a pananglais dagiti kabusormo iti pinilim nga ari!
: Um-umsienda iti sadinoman a papananna, O Apo .
52: Madaydayaw ti Apo iti agnanayon!
: Amen! Amen!