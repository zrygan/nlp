1: Kuna ti Apo , Tattao ti Israel, no kayatyo ti agbabawi, agsublikayo kaniak. No napudnokayo kaniak, ket ibellengyo dagiti didiosen a kagurgurak,
2: tumutopto ti panagsapatayo iti naganko. Iti kasta, dawatento dagiti amin a nasion a bendisionak ida, ket idaydayawdakto.
3: Kuna ti Apo kadagiti taga-Juda ken kadagiti taga-Jerusalem, Aradoenyo dagiti saan a naarado a talonyo; dikay agmula iti ayan dagiti sisiitan.
4: Tungpalenyo ti nakitulaganyo kaniak nga Apo yo ket idatonyo dagiti pusoyo kaniak, dakayo a tattao ti Juda ken Jerusalem. Ta no saan, gumil-ayabto ti pungtotko gapu kadagiti dakes nga aramidyo, ket sumged nga awan ti makaiddep.
5: Pagunienyo ti trumpeta iti entero a daga!
: Agpukkawkay iti nalawag a timek!
: Ibagayo kadagiti tattao ti Juda ken ti Jerusalem
: nga agkamangda kadagiti nasarikedkedan a siudad.
6: Mangipasdekkay iti bandera iti dalan nga agpa-Sion.
: Agpaknikayo! Dikay agtaktak!
: Adda didigra ken adu a panagdadael
: a yeg ni Yahweh manipud iti amianan.
7: Kas iti leon a rummuar iti rukibna,
: umayen ti agdaddadael kadagiti nasion.
: Umayna dadaelen ti Juda.
: Madadaelto dagiti siudadna.
: Ket mabaybay-andanton a rebrebba
: nga awan ti agyan kadakuada.
8: Isut' gapuna nga agkaweskay iti nakersang a lupot;
: agsangit ken agdung-awkayo
: agsipud ta gumilgil-ayab pay laeng ti pungtot ti Apo iti Juda.
9: Kinuna ti Apo , Iti dayta nga aldaw, tumakrotto dagiti ari ken dagiti ofisiales. Makigtotto dagiti papadi ken maikulengto dagiti profeta.
10: Kinunak, O Apo Dios , inallilawmo a namimpinsan dagiti tattao ti Jerusalem! Imbagam nga addanto talna ngem silalayat met ti kampilan iti karabukobda.
11: Dumtengen ti tiempo a maipakaammo kadagiti tattao ti Jerusalem nga addanto makasinit nga angin-let-ang nga agturong kadakuada. Saanto a nakapsut nga angin a mangikay-ab laeng iti taep
12: napigpigsanto nga angin ti yeg ti Apo . Ti Apo a mismo ti mangibaga iti panangukomna kadagiti tattaona.
13: Kitaenyo, sumungad ti kabusor a kas ulep. Mayarig iti alipugpog dagiti luganna a pakigubat. Naparpardas dagiti kabaliona ngem dagiti agila. Nadadaeltayon! Ditay makalisin!
14: Jerusalem, dalusam ta pusom iti kinadakes tapno maisalakanka. Kasano pay kabayag ti panagpampanunotmo iti dakes?
15: Adda dagiti naibaon a naggapu idiay Dan ken kadagiti katurturodan ti Efraim a mangipakaammo iti dakes a damag.
16: Immayda a mangballaag kadagiti nasion ken mangibaga iti Jerusalem nga addan dagiti kabusor nga aggapu iti adayo a daga. Yikkisto dagitoy a kabusor ti pammutbuteng kadagiti siudad ti Juda.
17: Lakubendanto ti Jerusalem, kas kadagiti lallaki a mangguguardia iti maysa a talon agsipud ta binusorna ti Apo . Daytoy ti sao ti Apo .
18: Juda, sika met la ti akimbasol iti pannakadusam; dakes ngamin ti panagbiag ken aramidmo. Ti basolmo ti nangyeg iti daytoy a panagsagaba; sinalputna ta pusom.
19: Nagsakiten! Diak maibturan ti saemna.
: Aggutok-gutok ti pusok!
: Saanak a makatalna.
: Mangngegko ti uni ti trumpeta
: ken ti arimbangaw ti gubat.
20: Agsasaruno ti pannakadidigra;
: aglangalang ti entero a daga.
: Pagammoan la ta narba dagiti tolda
: ket napigis dagiti kurtina.
21: Kasano ti kabayag a kitkitaek ti bandera
: ken dengdenggek ti trumpeta?
22: Kinuna ti Apo , Nengneng dagiti tattaok;
: saandak nga am-ammo.
: Kasda la maag nga ubbing;
: saanda a makaawat.
: Nalaingda nga agaramid iti dakes,
: ngem dida ammo ti agaramid iti naimbag.
23: Kinitak ti dagalangalang nga awan mulana.
: Kinitak ti langitawan ti lawagna.
24: Kinitak dagiti bantayagkinkintayegda.
: Ket kinitak dagiti turodagin-indayonda.
25: Pulos nga awan tao a nakitak,
: nagpapanaw uray dagiti tumatayab.
26: Nagbalin a let-ang ti nabunga a daga,
: narnarba dagiti amin a siudadna
: gapu iti gumilgil-ayab a pungtot ni Yahweh.
27: Kinuna ti Apo nga aglangalangto ti entero a daga, ngem saannanto a dadaelen a mamimpinsan.
28: Agladingitto ti daga,
: ket agsipngetto ti langit.
: Nagsao ti Apo ;
: impakaammonan ti pangngeddengna,
: ket dinanto baliwan ti panunotna.
29: Agtatarayto amin a tattao
: inton mangngegda ti dalagudog dagiti nagkabalio ken nagtagipana.
: Addanto dagiti agkamang iti kabakiran;
: addanto met dagiti aglemmeng kadagiti rangrangkis.
: Mapanawanto amin a siudad,
: ket awanto ti agnaed kadakuada.
30: Ket sika, Jerusalem, naituding a madadaelka.
: Apay nga agkaweska pay laeng iti nalabaga?
: Apay nga agalahaska iti balitok?
: Apay a pinintaam pay laeng dagiti matam?
: Awan serserbi ti panagpapintasmo!
: Binaybay-andakan dagiti kaayan-ayatmo;
: kayatdaka a papatayen.
31: Nakangngegak iti kasla asug ti agpaspasikal,
: kasla ikkis ti babai nga agdadamo nga aganak.
: Um-umkis ti Sion!
: Al-alawenna ti angesna.
: Igawgaw-atna dagiti imana a kunkunana,
: Saanakon a makalisi!
: Umayen dagiti mangpapatay kaniak.