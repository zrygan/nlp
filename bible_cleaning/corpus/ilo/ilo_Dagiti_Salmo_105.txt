1: Agyamankay iti Apo ,
: ket iwaragawagyo ti naindaklan a naganna.
: Ipakaammoyo kadagiti tattao dagiti inaramidna!
2: Agkantakayo iti pagdaydayaw iti Apo ;
: Saritaenyo ti amin
: a nakaskasdaaw nga inaramidna!
3: Agrag-otayo ta kukuanatayo ti Apo ;
: agragsak koma amin nga agserserbi kenkuana!
4: Inkayo agpatulong iti Apo ;
: agdaydayawkayo a kanayon iti imatangna!
56: Dakayo a kaputotan ni Abraham nga adipenna;
: dakayo nga annak ni Jacob a pinilina
: laglagipenyo dagiti nakaskasdaaw nga inaramidna,
: dagiti milagro ken pangngeddeng nga impaulogna.
7: Ti Apo ti Diostayo;
: dagiti bilinna agpaay iti entero a daga.
8: Silalagip nga agnanayon iti katulaganna,
: kadagiti karina iti rinibu a kaputotan.
9: Tungpalenna ti nagtulaganda ken ni Abraham,
: ken ti inkarina ken ni Isaac.
10: Nakitulag ti Apo ken ni Jacob
: iti agnanayon awan inggana,
: iti mataginayon nga annuroten ni Israel.
11: Itedko kenka ti Canaan, kinunana.
: Tagikuaemto ti daga iti agnanayon awan inggana.
12: Dagiti tattao ti Dios, bassit pay idi ti bilangda;
: sadiay, sumagmamanoda laeng ken ganggannaetda.
13: Nagalla-allada kadagiti nadumaduma a pagilian;
: nagalis-alisda a nagnaed kadagiti pagarian.
14: Ngem dina impalubos a maparigatanda
: ket dagiti ari inna binallaagan ida
15: tapno dagiti pinilina a profeta ken adipen
: saanda ida a ranggasan.
16: Idi inyeg ti Apo ti bisin iti dagada,
: ket inikkatna amin a makanda,
17: nangibaon iti umun-una ngem isuda,
: ni Jose a nailako idi a kas tagabu.
18: Kinawaranda dagiti sakana,
: inikkanda iti landok a koliar ti tengngedna,
19: agingga a natungpal ti impadtona.
: Pinaneknekan ti sao ti Apo
: a nalinteg ni Jose.
20: Nagbaon ngarud ti ari ket pinawayawayaanna;
: wen, winayawayaan ti agturay kadagiti nasion.
21: Insaadna a mangaywan iti pagturayanna,
: insaadna a mangituray iti entero a daga.
22: Dinutokanna nga agturay kadagiti ofisialesna
: ken mangisuro kadagiti mammagbaga kenkuana.
23: Napan dagiti Israelita idiay Egipto kalpasanna,
: ket nagnaedda iti dayta a daga.
24: Adu nga annak ti imparabur
: ti Apo kadagiti tattaona,
: ket nagbalinda a napigpigsa ngem dagiti kabusorda.
25: Pinataudna ti gura
: dagiti Egipcio kadagiti tattaona,
: ket sinikapanda dagiti adipenna.
26: Imbaonna ni Moises nga adipenna,
: agraman ken ni Aaron a pinilina.
27: Impakitada dagiti nakaskasdaaw a gapuanan ti Dios,
: ket nagaramidda kadagiti milagrona idiay Egipto.
28: Inyegna ti sipnget ket nagsipnget ti daga,
: ngem di tinungpal dagiti Egipcio ti bilinna.
29: Pinagbalinna a dara dagiti karayanda,
: ket natay dagiti amin nga ikanda.
30: Napno iti nakaad-adu a tukak ti dagada
: uray pay iti palasio ti ari, nagdudupudopda.
31: Nagbilin ti Apo ket nakaad-adu a ngilaw ken timel
: ti nagsaknap iti daga.
32: Saan a tudo no di ket yelo ti inyegna,
: ken agkanabsiit a kimat ti imbaonna.
33: Dinadaelna dagiti ubas ken igosda,
: tinuangna amin a kayo iti entero a daga.
34: Nagbilin ket immay dagiti dudon
: riniwriwriw ket di mabilang ti kaaduda.
35: Kinnanda amin a mula iti dagada ken inkisapda
: ti amin nga apit, awan natda.
36: Idiay Egipto, pinatayna dagiti inauna nga annak
: iti amin a familia.
37: Kalpasanna, inruarna dagiti Israelita,
: nagawitda kadagiti pirak ken balitok;
: napigsa ken nasalun-atda amin a sangapada.
38: Kasta unay ti buteng dagiti Egipcio kadakuada,
: ket naragsakanda idi pumanaw dagiti Israelita.
39: Nangikabil iti ulep a manglinong kadakuada,
: iti rabii, apuy ti nagpaay a silawda.
40: Nagdawatda ket pinataudna dagiti tukling,
: inikkanna ida iti nawadwad a tinapay manipud langit.
41: Pinagrengngatna ti bato, ket pimsuak ti danum,
: kasla karayan a nagayus idiay let-ang.
42: Nalagipna ti katulaganna,
: ti nasantoan a karina ken ni Abraham nga adipenna.
43: Ket inruarna dagiti pinilina a tattaona;
: siraragsakda a nagkanta ken nagdidir-i iti rag-oda.
44: Ti daga dagiti ganggannaet intedna kadakuada,
: ket binay-anna a sakupen dagiti tattaona
45: tapno tungpalenda
: dagiti linteg ken bilinna.
: Madaydayaw ti Apo !