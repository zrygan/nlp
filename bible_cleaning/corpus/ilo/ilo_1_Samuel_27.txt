1: Addanto aldaw a patayennak ni Saul, kinuna ni David iti bagina. Nasaysayaat no agkamangak idiay Filistia. Isardengton ni Saul ti panangbirbirokna kaniak iti Israel ket awanton ti pakaan-anoak.
2: Ngarud, nagdardaras ni David ken dagiti 600 a tattaona a napan ken ni Akis nga anak ni Maoc ken ari ti Gat.
3: Nagyan ni David ken dagiti tattaona idiay Gat, agraman dagiti familiada. Intugot ni David dagiti dua nga assawana: ni Ahinoam a taga-Jezreel ken ni Abigail a balo ni Nabal a taga-Carmel.
4: Idi madamag ni Saul a nagkamang ni David idiay Gat, insardengnan ti panangbirbirokna kenkuana.
5: Kinuna ni David ken ni Akis, No gayyemnak met laeng, ikkannak koma iti bassit nga ili a pagnaedak. Saan a rumbeng, apo, a makipagyanak kenka iti kangrunaan a siudad.
6: Inted ni Akis ken ni David ti ili ti Siklag. Manipud idin, kukua dagiti ari ti Juda ti Siklag.
7: Makatawen ket uppat a bulan a nagnaed ni David idiay Filistia.
8: Iti las-ud dayta a panawen, masansan a rauten ni David ken dagiti tattaona dagiti umili iti Gesur, Girzi ken Amalec a nabayagen nga agnanaed iti dayta a daga. Masansan a dumanonda idiay Shur ken Egipto.
9: Patayenna amin a lallaki ken babbai, ket alaenna dagiti karnero, baka, asno, kamelio agraman dagiti pagan-anay. Kalpasanna, agsubli ken ni Akis,
10: ket saludsoden ti ari, Sadino ti nagrautanyo ita? Masansan nga ibaga ni David kenkuana a rinautna ti akin-abagatan a paset ti Juda wenno ti daga a masakupan ti tribu ti Jerameel, wenno ti pagnaedan dagiti Kineo.
11: Iti amin a lugar a rautenna, papapatay ni David ti tunggal maysa, lalaki man wenno babai, tapno awan mapan agipulong idiay Gat iti pudno nga ar-aramidenda kadagiti tattaona. Kastoy ti inar-aramid ni David bayat ti panagyanna idiay Filistia.
12: Ngem nagtalek ni Akis ken ni David. Awan duadua a guraen unay dagiti Israelita a tattaona, kinuna ti ari iti bagina, ket masapul nga agserbi kaniak iti unos ti panagbiagna.