12: Siasinoka nga agduadua iti siribko?
: Ipakpakitam laeng ti kinanengnengmo.
3: Tumakderka ita a kas maysa a lalaki,
: ket sungbatam dagiti saludsodko.
4: Addaka kadin idi aramidek ti lubong?
: Ala, agsaoka man no adda ammom.
5: Siasino ti nangikeddeng iti kadakkelna?
: Siasino ti nangrukod iti kaakabana?
: Awan duadua nga ammom!
6: Ania ti nakaikapetan
: dagiti adigi a nagbatayan ti daga?
: Siasino ti nangisaad
: iti pasuli ti lubong?
7: Iti parbangon dayta nga aldaw,
: sangsangkamaysa a nagkanta dagiti bituen
: ket nagdir-i iti rag-o dagiti nailangitan a parsua.
8: Siasino ti nangirikep kadagiti ruangan
: tapno matengngel ti baybay
: idi nagpussuak iti uneg ti daga?
9: Siak ti nangabbong iti taaw kadagiti ulep,
: ket kinumotak iti kinasipnget.
10: Insaadko ti beddeng ti baybay,
: ket binalunetak dagiti ruanganna.
11: Kinunak iti baybay,
: Aginggaka laeng ditoy a beddeng;
: agpatingga ditoy dagiti dadakkel a dalluyonmo.
12: Job, bayat ti panagbiagmo
: adda kadin aldaw a pinagbannawagmo?
13: Nabilinmo kadin ti bannawag tapno gammatanna ti daga
: ken gunggonenna dagiti managdakdakes nga iruar kadagiti paglemlemmenganda?
14: Ipannayag ti raniag ti init
: dagiti turod ken tanap
: a kas iti nabatad a kupin ti pagan-anay.
15: Naraniag unay ti lawag ti aldaw,
: ket lapdanna nga agranggas
: dagiti managdakdakes.
16: Nakapanka kadin kadagiti ubbog iti uneg ti baybay?
: Nagnaka kadin iti lansad ti taaw?
17: Naipakitan aya kenka dagiti ruangan
: a mangbantay iti nasipnget a lubong dagiti natay?
18: Ammom kadi ti kadakkel ti lubong?
: Sungbatannak man no ammom.
19: Ammom kadi ti paggapuan ti lawag,
: wenno ti pagtaudan ti sipnget?
20: Maipakitam kadi kadakuada
: ti kaadayo ti papananda?
: Mapasublim kadi ida?
21: Ammok a maaramidmo ti kasta ta lakayka unayen,
: ket addakan idi maparsua ti lubong!
22: Nastrekmo kadin ti pagiduldulinak
: kadagiti niebe ken yelo?
23: Isagsaganak ida iti panawen ti didigra,
: kadagiti aldaw ti dangadang ken gubat.
24: Nakapanka kadin iti leleggakan ti init,
: wenno iti paggapuan ti angin iti daya?
25: Siasino ti nagkali iti pagayusan ti bumayakabak a tudo?
: Siasino ti nangwaknit
: iti pagnaan ti gurruod ken kimat?
26: Siasino ti mangted iti tudo
: iti lugar nga awan matagtagitao?
27: Siasino ti mangpadanum iti namaga ken natikag a daga
: tapno agtubo dagiti ruot?
28: Adda aya ama ti tudo wenno ti linnaaw?
29: Siasino ti ina ti yelo ken uraro,
30: a namagbalay iti danum,
: ket timmangken ti rabaw ti baybay?
31: Kabaelam kadi a reppeten
: ti bunggoy dagiti Pleiades,
: wenno warawaren dagiti galut ti Orion?
32: Maiturongmo aya dagiti bituen iti tunggal panawen?
: Maidalanmo aya dagiti bituen a managan iti Dakkel ken iti Bassit nga Oso?
33: Ammom kadi dagiti alagaden a mangituray kadagiti langit?
: Maipakatmo kadi dagitoy iti daga?
34: Kabaelam kadi a bilinen dagiti ulep
: tapno rusependaka iti tudo?
35: No bilinem nga aggilap ti kimat,
: umay kadi kenka ket kunana,
: Madadaanak, apo, nga agserbi kenka?
36: Siasino ti pakaammoan ti billit nga ibis
: nga aglayus ti Karayan Nile?
: Siasino ti pakaammoan ti kawitan a dumteng ti tudo?
37: Siasino ti masirib a makabilang kadagiti ulep
: ken bangkingenda tapno agbayakabak?
38: Ket agtutukel ti tapok a basaen ti tudo.
39: Yanupam aya dagiti leon iti taraonda?
: Mabussogmo kadi dagiti mabisin nga urbonda,
40: no aglemlemmengda iti rukibda
: wenno agur-urayda nga agsaneb iti aponda?
41: Siasino ti mangpakan kadagiti wak
: no mabisin ken agkalkallautangda?
: Siasino ti mangpakan kadagiti urbonda,
: no umasugda kaniak gapu iti kaawan kanenda?