1: Kuna ni Yahweh, Dumtengen ti tiempo a siakto ti Dios ti amin a tribu ti Israel ket isudanto dagiti tattaok.
2: Kinaasiak dagiti nakalasat iti patay idiay let-ang. Idi tarigagayan dagiti Israelita ti aginana,
3: nagparangak kadakuada manipud iti adayo. Tattao ti Israel, inay-ayatkayo ket itultuloyko nga ipakita ti napudno a panagayatko kadakayo.
4: Bangonenkayto manen. Alaenyonto manen dagiti panderetayo ket agsasalakayo a siraragsak.
5: Agmulakayto manen iti ubas kadagiti turturod ti Samaria ket kanento dagiti agmula ti bunga dagiti kaubasan.
6: Wen, dumtengen ti tiempo nga ipukkaw dagiti agbambantay nga adda kadagiti turod ti Efraim, Umaykayon! Sumang-attayo idiay Sion ta mapantay iti Apo a Diostayo.
7: Kuna ni Yahweh,
: Kantaanyo a sirarag-o ti Israel,
: ti kangrunaan kadagiti nasion.
: Ikantayo ti pagdaydayawyo ket kunayo,
: Insalakan ti Apo dagiti tattaona;
: inispalna dagiti amin a natda iti Israel.
8: Alaekto ida manipud iti amianan;
: yawidkonto ida manipud iti pungto ti daga.
: Kumuyogto kadakuada dagiti bulsek ken dagiti pilay,
: dagiti inna ken dagiti dandani agpasngay.
: Dakkeldanto a nasion nga agsubli.
9: Agsangsangitto dagiti tattaok nga agsubli;
: agkarkararagdanto bayat ti panangyawidko kadakuada.
: Iturongkonto ida kadagiti agay-ayus a danum;
: nasimpa a dalan ti pagnaanda tapno dida maitibkol.
: Siak ti pannakaama ti Israel,
: ket ni Efraim ti inauna nga anakko.
10: Kuna ni Yahweh,
: Dumngegkayo kaniak, dakayo a nasion,
: ipakaammoyo ti saok kadagiti adayo a purpuro.
: Winarawarak dagiti tattaok
: ngem ummongek ken bantayakto ida
: a kas iti panangaywan
: ti agpaspastor iti arbanna.
11: Winayawayaak dagiti Israelita,
: ket inispalko ida iti pannakabalin
: ti napigsa a nasion.
12: Umaydanto agkanta a sirarag-o iti tapaw ti Bantay Sion.
: Maragsakandanto kadagiti sagsagutko
: a trigo, arak, ken lana,
: kadagiti karnero ken kadagiti baka.
: Kasdanto hardin a nasayaat ti pannakasibogna,
: addanto aminen a masapulda.
13: Agsalanto dagiti babbalasang ket agragsakdanto;
: dagiti babbaro ken dagiti lallakay agrag-odanto.
: Liwliwaekto ida ket agbalinto
: a rag-o ti leddaangda,
: agbalinto a ragsak ti ladingitda.
14: Pennekekto dagiti papadi iti naimas a taraon,
: ket dagiti tattaok mapnekdanto iti imbag nga ipaayko kadakuada.
: Daytoy ti sao ni Yahweh.
15: Kuna ni Yahweh,
: Idiay Rama mangngeg ti arimbangaw,
: nasaem a sangsangit ken dungdung-aw.
: Dungdung-awan ni Raquel dagiti annakna,
: agsangsangit ket dina kayat ti maliwliwa,
: ta nataydan amin a padapada.
16: Isardengyon ti agsangsangit,
: ket punasenyo dagiti luayo.
: Magunggonaanto
: ti amin nga impaayyo kadagiti annakyo,
: agsublidanto manipud iti daga dagiti kabusor.
17: Adda namnama iti masakbayanyo;
: agsublinto dagiti annakyo iti bukodda a daga.
: Siak, ni Yahweh, ti nagsao iti daytoy.
18: Mangngegko dagiti Israelita a mangisangsangit,
: O Apo , kaskami la atap a toro,
: ngem insuronakam nga agtulnog.
: Yawidnakami iti dagami;
: sisasaganakami nga agsubli kenka nga Apo a Diosmi.
19: Naglikudandaka ngem iti saan a mabayag,
: kayatmi met la ti agsubli kenka.
: Kalpasan ti panangdusam kadakami,
: dinandanogmi ti barukongmi
: a mangipakita iti panagbabawimi.
: Nalalais ken naibabainkami,
: ta nagbasolkami idi agtutubokami.
20: Israel, napategka nga anakko,
: anakko a dungdungoek unay.
: Tunggal baliksek ti naganmo,
: maragsakanak a makalagip kenka.
: Kail-iliwnaka toy pusok; kaasiankanto.
21: Mangikabilkayo iti pagilasinan, markaanyo ti dalan;
: birokenyo manen daydi dalan a nagnaanyo.
: Agsublikayo, dakayo nga Israelita,
: agawidkayo kadagiti il-ili a pinanawanyo.
22: Kasano pay kabayag ti panagsarimadengyo,
: dakayo a saan a napudno a tattao?
: Pinarsuak ti maysa a baro a banag;
: naidumduma a kas iti babai a mangsalaknib iti lalaki.
23: Kastoy ti kuna ni Yahweh a Mannakabalin-amin a Dios ti Israel, Inton isublik dagiti tattao iti dagada, kunadanto idiay Juda ken kadagiti il-ilina,
: Bendisionan koma ti Apo ti nasantoan a turod ti Jerusalem,
: ti nasantoan a lugar a pagtaenganna.
24: Agnaedto dagiti tattao idiay Juda ken iti amin nga il-ilina. Addanto dagiti mannalon ken dagiti agpaspastor agraman arbanda.
25: Pabaroekto ti pigsa dagiti nautoyan ket bussogekto dagiti napakapsutan iti bisin.
26: Iti kasta, kunanto dagiti tattao, Naimas ti turogko ket napigsaak a bimmangon.
27: Siak, ni Yahweh, kunak a dumtengen ti tiempo a punnoek ti daga ti Israel ken Juda iti tao ken iti animal.
28: No kasano ti annadko idi a nangparut, nangrebba, nangparmek, nangdadael ken nangrakrak kadakuada, kastanto met ti annadko a mangimula ken mangpadakkel kadakuada.
29: Inton umay dayta a tiempo, saanton a kuna dagiti tattao,
: Naalsem nga ubas ti kinnan dagiti kapuonan,
: ngem dagiti annakda ti naalino.
30: Nupay kasta, maalinonto ti siasinoman a mangan iti naalsem nga ubas, ket matayto ti tunggal maysa gapu iti basolna met laeng.
31: Kuna ni Yahweh, Dumtengen ti tiempo a mangaramidak iti baro a katulagak kadagiti Israelita ken kadagiti tattao ti Juda.
32: Saanto a kas iti pannakitulagko kadagidi kapuonanda idi iruarko ida idiay Egipto. Uray no arigko iti maysa nga asawa kadakuada, sinalungasingda ti katulaganmi.
33: Inton dumteng dayta a tiempo, kastoyto ti pagtutulaganmi kadagiti Israelita: Ikabilkonto ti lintegko iti panunotda ket isuratkonto iti pusoda. Siakto ti Diosda ket isudanto dagiti tattaok.
34: Saanton a masapul nga isuroda dagiti kaarruba ken kailianda a mangammo ken ni Yahweh. Ammodakto amin a tattao, natan-ok man wenno nanumo. Pakawanekto dagiti basolda, ket lipatekton dagiti dakes nga inaramidda. Siak, ni Yahweh, ti nagsao iti daytoy.
35: Ited ni Yahweh ti init a silaw iti aldaw,
: iti rabii, pagraniagenna ti bulan ken dagiti bituen.
: Kiburenna ti baybay ket agdaranudor dagiti dalluyon;
: ni Yahweh a Mannakabalin-amin ti naganna.
36: Inkarina nga agtalinaedto ti Israel iti agnanayon,
: santo la mapukaw inton awanen urnos ti sangaparsuaan.
37: Iti aldaw a marukod koma ti langit
: ken masukimat dagiti nakaibatayan ti daga,
: isunto met ti aldaw a laksidenna dagiti Israelita,
: gapu kadagiti amin nga inaramidda.
: Daytoy ti sao ni Yahweh.
38: Dumtengen ti tiempo, kuna ni Yahweh, a mabangonto manen ti entero a siudad manipud iti Torre ti Hananel agingga iti lugar a managan iti Ruangan iti Suli.
39: Agtuloy ti beddeng iti laud agingga iti turod ti Gareb ket agsikko iti Goa.
40: Nasantoanto kaniak ti entero a tanap a pakaitaneman dagiti natay ken pagibellengan iti basura. Nasantoanto met ti amin a talon iti surongen ti waig a Kidron agingga iti lugar a managan iti Ruangan ti Kabalio iti daya. Saanton a marakrak wenno madadael daytoy a siudad.