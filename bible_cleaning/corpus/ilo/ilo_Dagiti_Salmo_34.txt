1: Iti amin a tiempo,
: agyamanak iti Apo ,
: diakto agsardeng a mangidaydayaw kenkuana.
2: Ipannakkelko ti Apo gapu iti inaramidna;
: mangngeg koma dagiti maidaddadanes ket agragsakda!
3: Danggayandak a mangitan-ok iti Apo ;
: agmaymaysatayo a mangidaydayaw iti naganna!
4: Immawagak iti Apo ket sinungbatannak;
: inispalnak kadagiti amin a pagbutbutngak.
5: Kumita kenkuana dagiti maidaddadanes ket maragsakanda;
: pulos a saandanto a mabainan.
6: Umawag dagiti nakapuy ken ni Yahweh ket sungbatanna ida;
: isalakanna ida kadagiti amin a pakariribukanda.
7: Aywanan ti anghel ni Yahweh dagiti agbuteng kenkuana,
: ket ispalenna ida iti amin a pagpeggadanda.
8: Dakayo a mismo ti mangtakuat iti kinaimbag ti Apo !
: Nagasat ti tao nga agkamang kenkuana!
9: Agbutengkayo iti Apo , dakay amin a tattaona;
: awan pagkurangan dagiti agtungpal kenkuana.
10: Uray dagiti leon maawananda iti kanen ket agbisinda,
: ngem dagiti agtulnog iti Apo ,
: adda amin nga imbag kadakuada.
11: Umaykayo, annakko, ket denggendak,
: ta isurokayo nga agraem iti Apo .
12: Siasino kadakayo ti mayat
: nga aglak-am iti nasayaat a biag?
: Siasino ti agkalikagum iti atiddog
: ken naragsak a panagbiag?
13: Aywanam ta dilam kadagiti dakes a sao;
: ken ta bibigmo iti kinakillo.
14: Adaywanyo ti dakes
: ket agaramidkayo iti naimbag.
: Ikagumaanyo a gun-oden ti kappia iti amin a pusoyo.
15: Dagiti nalinteg bantayan ti Apo ida
: ket denggenna dagiti asugda.
16: Ngem dagiti agaramid iti dakes, busorenna,
: inton matayda, awanton ti makalagip kadakuada.
17: Umawag dagiti nalinteg iti Apo ket ipangagna ida;
: tulonganna ida kadagiti amin a pakarigatanda.
18: Umasideg ti Apo kadagiti maupay;
: isalakanna dagiti awanen a pulos ti namnamana.
19: Agsagaba iti adu a rigat ti tao a naimbag,
: ngem isalakan ti Apo kadagiti amin a parikut.
20: Dayta a tao aywananto ti Apo ,
: ket awanto ti matukkol a tulangna.
21: Ti dakes nga aramid dagiti managdakdakes
: isunto met laeng ti mangpatay kadakuada,
: ket madusanto dagiti gumura kadagiti nalinteg.
22: Subbotento ti Apo dagiti adipenna;
: dinto maan-ano dagiti agkamang kenkuana.