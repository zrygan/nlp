1: Anakko, ipangagmo dagiti saok, ket tungpalem a tungpalen ti ibagak nga aramidem.
2: Aramidem ti saok tapno agbiagka. Ipategmo dagiti pannursurok a kas iti panangipategmo kadagiti matam.
3: Laglagipem a kanayon ti pannursurok. Isuratmo iti pusom.
4: Ibilangmo ti kinasirib a kas kabsatmo a babai, ken ti sirmata a kas kasingedan a gayyemmo.
5: Ilisidaka iti asawa ti sabali ken iti babai a makagargari ti saona.
6: Naminsan, timman-awak iti tawa ti balayko.
7: Nakitak ti adu nga agtutubo nga awan padasna. Nadlawko ti maysa nga agtutubo a maag.
8: Magmagna iti kalsada iti nagsulian, iti asideg ti balay ti maysa a babai. Lumabas iti pagnaedanna
9: iti sardam nga apagsipnget.
10: Ket sinabat ti babai; nagkawes a kas iti balangkantis ken adda panggepna.
11: Natured ken awan babainna, kanayon a magmagna iti kalsada.
12: Agur-uray iti uray sadino a nagkurosan. No dadduma, adda iti tiendaan wenno kadagiti kalsada.
13: Inarakupna ti barito sana inagkan, pinerrengna ket kinunana
14: Nangidatagak iti datonko ita nga aldaw, ket nangilasinak iti karne a paset ti sakrifisio.
15: Isu a rimmuarak a mangbirok kenka. Sika ti sapsapulek ket ita adtoykan!
16: Inarpawak ti katrek iti dekolor a linen-Egipto.
17: Binangbangloak iti mirra, aloe ken kanela.
18: Umaykan! Agpatpatnagta nga aginnayat. Aginnarakupta ket agragsakta.
19: Awan ni lakayko iti balay. Nagbiahe iti adayo.
20: Nangitugot iti adu a kuarta, ket agsublinto kalpasan ti dua a lawas.
21: Ginargarina ti barito babaen iti pintasna ket nasulisog iti nalamuyot a panagsaona.
22: Pagammoan, simmurot ti lalaki kenkuana, kas iti baka a maipan iti pagpartian, kas iti ugsa a sipaparagsit nga agturong iti palab-og
23: a pangsalputan ti pana iti pusona. Kasla billit a sumrek iti silodina ammo nga agpeggad ti biagna.
24: Ita ngarud, annakko, denggendak. Imdenganyo a naimbag ti ibagak.
25: Diyo itulok a masulisogkayo iti kasta a babai. Dikay mayaw-awan iti panangsapulyo kenkuana.
26: Isu ti nakaigapuan ti pannakadadael ti adu a lallaki ket saan a mabilang dagiti natay gapu kenkuana.
27: No inkay iti balayna, agturongkayo iti lubong dagiti natay. Ababa a dalan nga agtungpal ken patay ti balayna.