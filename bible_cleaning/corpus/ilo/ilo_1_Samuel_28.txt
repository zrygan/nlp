1: Iti saan a nabayag, inummong dagiti Filisteo dagiti buyotda tapno gubatenda ti Israel. Kinuna ni Akis ken ni David, Namnamaek a tumiponkay iti armadak, sika ken dagiti tattaom.
2: Ammok, insungbat ni David. Siak ti adipenmo ket paneknekakto kenka no ania ti kabaelak nga aramiden.
: Nasayaat, kinuna ni Akis. Pagbalinenka a permanente a badigardko.
3: Natay idin ni Samuel. Dinung-awan dagiti amin nga Israelita ket impumponda idiay Rama nga ilina. Kabayatanna, pinagtalaw ni Saul ti amin a mammadles ken makium-uman kadagiti espiritu ti natay iti Israel.
4: Naguummong dagiti mannakigubat a Filisteo ket nagkampoda iti asideg ti ili ti Sunem. Inummong met ni Saul dagiti Israelita ket nagkampoda idiay Bantay Gilboa.
5: Nagbuteng ni Saul idi makitana ti armada dagiti Filisteo.
6: Sinaludsodna ken ni Yahweh no ania ti aramidenna, ngem pulos a saan a sinungbatan ni Yahweh, iti tagtagainep man wenno iti Urim wenno babaen iti maysa a profeta.
7: Kalpasanna, imbilin ni Saul kadagiti ofisialesna, Ibirokandak iti babai a makium-uman iti espiritu a mabalinko a pakiumanan.
: Imbagada kenkuana nga adda maysa a babai a makium-uman iti espiritu idiay Endor.
8: Iti maysa a rabii, nanglimlimo ni Saul. Nagarruat iti sabali a pagan-anay, nangitugot iti dua kadagiti tattaona ket napanna kinita ti babai.
: Makiumanka iti natay ket ibagam ti gasatko, kinuna ni Saul iti babai. Awagam ti espiritu ti tao nga inaganak.
9: Ngem kinuna ti babai, Awan duadua nga ammom ti inaramid ni Ari Saul. Pinagtalawna ti amin a mammadles ken makium-uman kadagiti espiritu ti natay iti Israel. Apay a mangipakatka iti palab-og a pakatayak?
10: Nagkari ni Saul. Iti nagan ti Apo a sibibiag, ikarik a dikanto madusa iti panangaramidmo iti daytoy, insapatana kenkuana.
11: Siasino ngarud ti awagak? sinaludsod ti babai.
: Ni Samuel, insungbat ni Saul.
12: Nagparang ni Samuel ket nagikkis ti babai. Kinunana ken ni Saul, Apay nga inallilawnak? Sika ni Ari Saul!
13: Dika agbuteng, imbaga kenkuana ti ari. Ania ti makitam?
: Makitak ti maysa nga espiritu a rumrummuar iti daga, insungbatna.
14: Ania ti langana? sinaludsod ti ari.
: Maysa a lakay a mangin-inut a ngumato iti daga, insungbatna. Nakakagay iti atiddog.
: Ammon ni Saul nga isu ni Samuel, ket nagkurno iti daga kas panangipakitana iti panagraemna.
15: Apay a singsingaennak? kinuna ni Samuel ken ni Saul. Apay a pinagsublinak?
: Mariribukak unay ngamin! insungbat ni Saul. Gubgubatendak dagiti Filisteo ket binaybay-annakon ti Dios. Dinakon sungbatan kadagiti profeta wenno kadagiti tagtagainep. Daytoy ti gapuna nga immawagak kenka tapno ibagam no ania ti rumbeng nga aramidek.
16: Kinuna ni Samuel, Apay nga awagannak no binaybay-annakan ti Apo ket nagbalinen a kabusormo?
17: Inaramiden ti Apo kenka ti imbagana kaniak idi: Inikkatna kenka ti pagarian ket intedna ken ni David.
18: Dimo tinungpal ti bilin ti Apo . Dimo ngamin dinadael a namimpinsan dagiti Amalekita ken dagiti amin a kukuada. Daytoy ti gapuna a kastoy ti ar-aramiden kenka ti Apo .
19: Yawatnakanto agraman ti Israel iti pannakabalin dagiti Filisteo. Inton bigat, tumiponkanto kaniak, sika ken dagiti annakmo. Yawatto met ti Apo ti armada ti Israel iti pannakabalin dagiti Filisteo.
20: Nagbuteng ni Saul iti imbaga ni Samuel ket dagus a natuang ken naunnat iti daga. Napakapsutan ta nagmalmalem ken nagpatpatnag nga awan kinnanna.
21: Napan ti babai iti ayan ni Saul ket idi makitana a kasta unay ti pannakariribuk ti ari, kinunana, Apo, impustak ti biagko a nangaramid iti dawatmo.
22: Ita, pangngaasim ta aramidem met ti dawatko. Palubosannak koma ta idasaranka iti kanem. Masapul a manganka tapno adda pamigsam nga agbiahe.
23: Nagkedked ni Saul ket imbagana a pulos a saan a mangan. Ngem pinilit met dagiti ofisialesna a mangan. Impangagna met laeng ti dawatda ket timmakder sa napan nagtugaw iti katre.
24: Dinardaras ti babai a pinarti ti urbon ti baka a palpalukmegenna. Nangala iti arina, insaganana ket nangluto iti tinapay nga awan ti lebadurana.
25: Impasangona dagiti taraon ken ni Saul ken kadagiti ofisialesna. Nanganda iti naidasar. Kalpasan ti pannanganda, pimmanawda iti dayta met la a rabii.