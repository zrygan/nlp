1: Iti saan a mabayag, rinaut ni David dagiti Filisteo. Naparmek dagiti Filisteo ket naggibus ti panangiturayda iti daga.
2: Pinarmek met ni David dagiti Moabita. Pinagliliniana a nakaidda ida iti daga, ket pinapatayna dagiti adda iti dua a linia idinto nga inispalna dagiti adda iti maysa linia. Inturayanna dagiti Moabita ket nagbuisda kenkuana.
3: Kalpasanna, pinarmek ni David ni Adadezer nga anak ni Rehob ti ari ti Soba. Napasamak daytoy idi mapan ni Adadezer iti deppaar ti akingngato a paset ti Karayan Eufrates tapno ipasdekna manen ti panagturayna iti dayta a daga.
4: Tiniliw ni David ti 1,700 a soldado a nakakabalio ken 20,000 a mannakigubat a kameng ti armada ni Adadezer. Nangibati iti umdas a bilang dagiti kabalio a pagpaguyod iti 100 a lugan a pakigubat, ket pinilayna amin dagiti natda.
5: Idi dumteng ti armada nga imbaon dagiti taga-Siria nga adda idiay Damasco iti armada a tumulong ken ni Ari Adadezer, dinarup ni David, ket pinapatayna ti 22,000 a mannakigubat.
6: Nangipasdek ni David kadagiti kampo ti militar iti masakupan dagiti taga-Siria. Inturayanna dagiti Siriano ket pinagbuisna ida. Iti sadinoman a papananna, nagballigi ni David babaen iti tulong ni Yahweh.
7: Innala pay ni David dagiti balitok a kalasag dagiti ofisiales ni Adadezer sana impan idiay Jerusalem.
8: Nakaad-adu met a bronse ti sinamsamna idiay Beta ken Berotai, dagiti siudad nga iturayan ni Adadezer.
9: Nadamag ni Toi nga ari ti Hamat ti panangparmek ni David iti entero nga armada ni Adadezer.
10: Iti kasta, imbaonna ni Joram nga anakna tapno kablaawanna ni David ken yebkasna ti ragsakna iti panangparmekna ken ni Adadezer a namin-adun a kinagubgubat ni Toi. Nangitugot ni Joram kadagiti alikamen a balitok, pirak ken bronse ket intedna ken ni David.
11: Indaton ni David dagitoy a maaramat iti panagdaydayaw, agraman dagiti balitok ken pirak nga innalana kadagiti pinarmekna a nasion
12: Edom, Moab, Ammon, Filistia, ken Amalecagraman dagiti dadduma a sinamsamna ken ni Adadezer.
13: Ad-adda manen ti panaglatak ni David idi agsubli kalpasan ti panangpapatayna iti 18,000 nga Edomita iti Tanap ti Asin.
14: Kalpasanna, nangipasdek ni David kadagiti kampo ti soldado iti entero nga Edom, ket inturayanna dagiti tattao sadiay. Iti sadinoman a nakigubatanna, nagballigi babaen iti tulong ni Yahweh.
15: Inturayan ni David ti entero nga Israel. Impatungpalna ti linteg ket inkagumaanna a maipakat ti hustisia iti amin nga iturayanna.
16: Ni Joab nga anak ni Zeruyas ti pangulo ti armada. Ni Jehosafat nga anak ni Ahilud ti para-aywan kadagiti listaan.
17: Ni Zadok nga anak ni Ahitub ken ni Ahimelec nga anak ni Abiatar ti nagserbi a papadi. Ni Seraias ti sekretario iti palasio.
18: Ni Benaias nga anak ni Jehoyada ti pangulo dagiti personal a guardia ni David. Nagserbi met a papadi dagiti annak ni David.