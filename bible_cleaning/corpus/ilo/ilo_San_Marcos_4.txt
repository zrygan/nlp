1: Nangisuro manen ni Jesus iti igid ti Dan-aw ti Galilea. Gapu ta adu unay dagiti tattao nga immaribungbong kenkuana, napan nagtugaw iti maysa a bangka a sitatapog iti danum. Nagyan dagiti tattao iti takdang iti igid ti dan-aw.
2: Pangngarig ti inaramat ni Jesus a nangisuro kadakuada kadagiti adu a bambanag. Kinunana kadakuada,
3: Dumngegkayo! Adda maysa a tao a napan nagpurruak kadagiti bukel.
4: Idi agipurpurruak, nagdisso ti sumagmamano a bukel iti igid ti dalan, ket tinuktok dagiti tumatayab.
5: Adda met sumagmamano a bukel a nagdisso iti kabatoan a bassit laeng ti dagana. Gapu ta narabaw ti dagana, nabiit a nagtubo dagiti bukel.
6: Idi makatangkayagen ti init, nalaylay dagiti apagtubo a mula ket nagangoda a dagus agsipud ta dida unay nakapagramut.
7: Nagdisso ti sumagmamano a bukel iti nagtuboan dagiti siitan a mula a dimmakkel ken nangleppes kadakuada. Iti kasta, saan a nakapagdawa dagiti mula.
8: Ngem adda dagiti bukel a nagdisso iti nadam-eg a daga, ket nagtubo, dimmakkel ken nagdawada. Adda nagdawa iti 30, adda met 60 ken adda pay 100.
9: Ket inggibus ni Jesus, Dumngeg ngarud ti siasinoman nga addaan pannakaawat.
10: Idi agmaymaysa ni Jesus, napan kenkuana ti sumagmamano kadagiti nagdengngeg agraman dagiti sangapulo ket dua nga adalan. Kiniddawda nga ilawlawagna dagiti pangngarig.
11: Kinuna ni Jesus, Naipakaammo kadakayo ti palimed maipapan iti Pagarian ti Dios, ngem kadagiti sabsabali, maisuro amin a banag babaen kadagiti pangngarig.
12: Iti kasta,
: Uray no kitkitaenda, dida mailasin,
: Uray no dengdenggenda, dida maawatan.
: No mailasin ken maawatanda
: Amangan no agsublida iti Dios ket pakawanennanto ida.
13: Diyo aya maawatan daytoy a pangngarig? sinaludsod ni Jesus kadakuada. No diyo maawatan, kasano ngarud a maawatanyo ti uray ania a pangngarig?
14: Ket inlawlawagna ti pangngarig: Ti agmulmula iwaragawagna ti sao ti Dios.
15: Dagiti bukel nga agdisso iti dalan mayarigda kadagiti tattao a makangngeg iti sao ti Dios; apaman a mangngegda, umay ni Satanas ket ikkatenna ti mensahe kadakuada.
16: Dagiti dadduma a tattao mayarigda kadagiti bukel a nagdisso iti kabatoan. Apaman a mangngegda ti sao, awatenda a siraragsak.
17: Ngem saan a makapagramut ti sao kadakuada, ket saanda nga agbayag. Isut' gapuna a maupayda a dagus no dumteng dagiti rigrigat ken pannakaidadanes gapu iti sao.
18: Ket dagiti dadduma a tattao mayarigda kadagiti bukel a nagdisso iti nagtuboan dagiti siitan a mulmula. Isuda dagitoy ti makangngeg iti sao,
19: ngem umay dagiti pakaringgoran iti daytoy a biag, ti panagagum iti kinabaknang ken ti nalabes a panagtarigagay kadagiti dadduma pay a bambanag, ket leppesenda ti sao. Iti kasta, dida makapagbunga.
20: Ngem dagiti dadduma a tattao, mayarigda kadagiti bukel a nagdisso iti nadam-eg a daga. Ipapusoda a denggen ti sao, ket agbungada: adda agbunga iti tallopulo, adda met innem a pulo ken adda pay sangagasut.
21: Intuloy ni Jesus, Gangtan aya ti pagsilawan tapno kaluban iti salup wenno ipasirok iti katre? Saan aya nga ikabil ketdi iti nairanta a pagyananna?
22: Awan ti nailemmeng a dinto mailatak. Awan met ti palimed a di maammoan.
23: Dumngeg ngarud ti siasinoman nga addaan pannakaawat.
24: Kinunana pay kadakuada: Panunotenyo a nalaing ti mangngegyo! No kasano ti panangrukodyo kadagiti sabsabali, kastanto met ti panangrukod ti Dios kadakayo; ket naing-ingetto pay!
25: Ta ti addaan, maikkanto iti ad-adu. Ngem ti awanan, uray ti bassit nga adda kenkuana, maikkatto pay!
26: Intuloy ni Jesus ti nagsao, Kastoy ti kayarigan ti Pagarian ti Dios. Adda tao nga agpurruak kadagiti bukel iti talonna.
27: Maturog iti rabii ket agtrabaho iti aldaw. Kabayatanna, agtubo dagiti bukel ket dumakkelda. Ngem di ammo ti nagmula no kasano ti irurusing ken idadakkelda.
28: Ti daga met laeng ti mangpadakkel ken mangpabunga kadagiti mula: agparang nga umuna ti bulong, sumaruno ti dawa, ket kamaudiananna, mamsek ti dawa.
29: No matangkenanen dagiti dawa, rugianen ti aggapas, ta dimtengen ti panagapit.
30: Nagsaludsod ni Jesus: Ania ti pangyarigantayo iti Pagarian ti Dios? Ania a pangngarig ti pangilawlawagtayo iti daytoy?
31: Mayarig iti bukel ti mostasa a kabassitan a bukel ditoy lubong.
32: Bassit-usit a bukel ngem no maimula, dumakkel ket agbalin a kadakkelan kadagiti amin a mulmula. Agsanga iti dadakkel a mabalin a pagumokan dagiti tumatayab.
33: Babaen kadagiti kakastoy a pangngarig, inkaskasaba ni Jesus ti mensahena kadagiti tattao, kas iti kabaelanda nga umawat.
34: Saan nga agsao idi kadakuada no dina aramaten dagiti pangngarig. Ngem no is-isuda laeng kadagiti adalanna, ilawlawagna amin kadakuada.
35: Idi sumipngeten iti dayta met la nga aldaw, kinuna ni Jesus kadagiti adalanna, Bumallasiwtayo.
36: Pinanawanda ngarud dagiti tattao sada limmugan iti bangka nga ayan ni Jesus ket bimmallasiwda. Adda pay sabsabali a bilog a nakikuyog kenkuana.
37: Pagammoan, nagangin iti nakapigpigsa. Timmaud dagiti dadakkel a dalluyon a nangsabbuasabbuag iti bangka. Iti kasta, ngannganin mapno ti bangka iti danum.
38: Adda ni Jesus iti kutit ti bangka. Magmaturog a nakapungan. Riniing dagiti adalanna.
: Maestro, kinunada, awan aya ti aniamanna kenka no lumnedtayo?
39: Bimmangon ni Jesus, ket binilinna ti angin, Agsardengka! sana kinuna iti dalluyon, Agtalnaka!
: Nagsardeng ti angin, ket nagtalna ti dalluyon.
40: Kinuna ni Jesus kadagiti adalan, Apay nga agbutengkayo? Awan pay kadi ti pammatiyo?
41: Ngem kasta unay ti butengda, ket kinunada iti maysa ken maysa, Ania ti katataona daytoy? Uray ti angin ken ti dalluyon agtungpalda kenkuana!