1: Inummong ni Josue dagiti amin a tribu ti Israel idiay Sikem. Inayabanna dagiti panglakayen, dagiti papangulo, dagiti ukom ken dagiti ofisiales ti Israel, ket dimmatagda iti imatang ti Dios.
2: Kinuna ni Josue kadagiti amin a tattao, Daytoy ti kuna ti Apo a Dios ti Israel: Idi un-unana nga aldaw, nagnaed dagidi kapuonanyo iti ballasiw ti karayan Eufrates ket nagdaydayawda kadagiti didiosen. Maysa kadakuada ni Tera nga ama da Abraham ken Nahor.
3: Innalak ni Abraham a kapuonanyo iti ballasiw ti karayan ket impanko iti daga ti Canaan. Inikkak iti adu a kaputotan. Intedko kenkuana ni Isaac.
4: Intedko met ken ni Isaac da Jacob ken Esau. Intedko ken ni Esau ti katurturodan ti Edom ngem napan ni Jacob ken dagiti annakna idiay Egipto.
5: Iti di mabayag, imbaonko da Moises ken Aaron ket inyegko ti dakkel a riribuk idiay Egipto. Ngem inruarkayo;
6: inruarko dagiti kapuonanyo idiay Egipto ket kinamat ida dagiti Egipcio a nakasakay kadagiti luglugan a pakigubat ken dagiti mannakigubat a nakakabalio. Idi dumtengda iti Nalabaga a Baybay,
7: immasugda kaniak ket nangikabilak iti sipnget iti nagbabaetanda kadagiti Egipcio. Imbuangko ti danum ti baybay a pinanglemmes kadagiti Egipcio. Ammoyo ti inaramidko iti Egipto.
: Nabayag a nagnaedkay iti let-ang.
8: Kalpasanna, impankay iti daga dagiti Amorreo a nagnaed iti daya ti Jordan. Ginubatdakayo, ngem pinagballigikayo. Sinakupyo ti dagada, ket dinadaelko ida bayat ti idadarapyo.
9: Kalpasanna, nagparang ni Balak nga anak ni Sefor nga ari ti Moab, ket ginubatna ti Israel. Pinaibagana ken ni Balaam nga anak ni Beor nga ilunodnakayo.
10: Ngem diak impangag ni Balaam. Binendisionannakayo ketdi ket inispalkayo iti pannakabalin ni Balak.
11: Binallasiwyo ti Jordan ket dimtengkayo idiay Jerico. Ginubatdakayo dagiti taga-Jerico kasta met dagiti Amorreo, dagiti Perezeo, dagiti Cananeo, dagiti Heteo, dagiti Gergeseo, dagiti Heveo ken dagiti Jebuseo. Ngem pinagballigikayo.
12: Sakbay a dimtengkayo, nangibaonak kadagiti alimbubuyog a nangdarup kadagiti dua nga ari nga Amorreo ket pinaksiatko ida. Saan a ti kampilan wenno bai ken panayo ti nangparmek kadakuada.
13: Inikkankayo iti daga a diyo nagbannogan ken kadagiti siudad a diyo impasdek. Agnanaedkayo sadiay itan; mangmangankay iti ubas ken iti olibo a diyo immula.
14: Ita, intuloy ni Josue, agbutengkayo ngarud iti Apo ket agserbikayo kenkuana a sipupudno ken iti amin a pusoyo. Iwaksiyo dagiti didiosen a nagdaydayawan dagidi kapuonanyo idiay Mesopotamia ken Egipto. Ti laeng Apo ti pagserbianyo.
15: No diyo kayat ti agserbi kenkuana, ikeddengyo itan no siasino ti pagserbianyo: agserbikayo kadagiti didiosen a nagserbian dagidi kapuonanyo idiay Mesopotamia wenno kadagiti didiosen dagiti Amorreo nga akindaga iti pagnanaedanyo iti agdama. Ngem no maipapan kaniak ken ti familiak, agserbikami iti Apo .
16: Simmungbat dagiti tattao, Adayo a mapanunotmi a panawan ti Apo tapno agserbikami kadagiti didiosen!
17: Ti Apo a Diostayo ti nangiruar kadatayo ken kadagidi kapuonantayo a naadipen idiay Egipto, ket nakitatayo dagiti milagro nga inaramidna. Sinalaknibannatay iti sadinoman a napanantayo, kadagiti amin pagilian a nagdaliasatantayo.
18: Idi sumungadtayo iti daytoy a daga, pinaksiat ti Apo dagiti Amorreo ken dagiti amin a tattao a nagnaed iti daga. Ngarud, agserbikami iti Apo , ta isu ti Diostayo.
19: Kinuna ni Josue kadagiti tattao, Ngem diyo mabalin ti agserbi iti Apo ta nasantoan a Dios ket dina ipalubos nga adda kasalisalna. Dinanto pakawanen dagiti basol ken salungasingyo.
20: No suminakayo kenkuana ket agserbikayo kadagiti ganggannaet a didiosen, busoren ken dusaennakayto. Pukawennakayto uray no naimbag idi kadakayo.
21: Saan! Agserbikami iti Apo , kinuna dagiti tattao.
22: Imbaga ngarud ni Josue kadakuada: Dakayo met laeng ti mangsaksi iti bagbagiyo a piniliyo ti agserbi iti Apo .
: Wen, dakami ti saksi, kinunada.
23: Kinuna ni Josue, Idianyo ngarud dagiti didiosen nga adda kadakayo, ket isapatayo nga agtalinaedkayo a napudno iti Apo a Dios ti Israel.
24: Agserbikam iti Apo a Diostayo, ket tungpalenmi dagiti bilinna, insungbatda.
25: Iti kasta, iti dayta nga aldaw idiay Sikem, nangaramid ni Josue iti katulagan nga agpaay kadagiti tattao. Inikkanna ida kadagiti paglintegan ken pagannurotan.
26: Insuratna dagitoy a bilin iti libro ti Linteg ti Dios, nangala iti dakkel a bato ket inkabilna sadiay, iti sirok ti kayo a lugo iti asideg ti santuario ni Yahweh.
27: Kinunana kadagiti amin a tattao: Saksitayo daytoy a bato! Nangngeg daytoy a bato ti amin nga imbaga kadatayo ti Apo . Ngarud, daytoyto ti agtestigo kadakayo no agsukirkay iti Diosyo.
28: Pinagawid ni Josue dagiti tattao, ket nagsubli iti tunggal maysa iti daga a naited kenkuana.
29: Kalpasan dagitoy, natay ni Josue nga anak ni Nun, ti adipen ni Yahweh idi 110 ti tawenna.
30: Intabonda iti dagana idiay Timnatsera, iti katurturodan ti Efraim, iti amianan ti Bantay Gaas.
31: Nagserbi dagiti Israelita ken ni Yahweh iti unos ti panagbiag ni Josue. Kalpasan ti ipapatayna, intuloyda ti nagserbi ken ni Yahweh iti unos ti panagbiag dagiti panglakayen a nakakita iti amin nga impaay ni Yahweh iti Israel.
32: Naikali met idiay Sikem dagiti tultulang ni Jose nga innala idi dagiti Israelita idiay Egipto. Inkalida iti sakup ti daga a ginatang ni Jacob kadagiti annak ni Hamor, ti tatang ni Sikem, iti sangagasut a bagi ti pirak. Tinawid dagiti kaputotan ni Jose ti daga.
33: Natay met ni Eleazar nga anak ni Aaron, ket naitanem idiay Gibea, maysa nga ili iti katurturodan ti Efraim, a naited idi ken ni Finees nga anakna.