1: Nagsuratak kadagiti pangulo a naikuyog kadagiti balud, kadagiti papadi, profeta ken amin nga impanaw ni Ari Nebucadnesar idiay Jerusalem ket impanna ida a kas balud idiay Babilonia.
2: Insuratko daytoy kalpasan ti pannakaipanaw ni Ari Jeconias, ni inana, dagiti ofisiales ti palasio, dagiti pangulo ti Juda ken Jerusalem, dagiti mammanday ken dagiti trabahador.
3: Intedko ti surat kada Elasa nga anak ni Safan ken Gemarias nga anak ni Hilkias. Isuda dagiti imbaon ni Ari Zedekias a mapan ken ni Nebucadnesar nga ari ti Babilonia. Daytoy ti nailanad iti surat,
4: Kuna ti Apo a Mannakabalin-amin a Dios ti Israel kadagiti amin a tattao nga impalubosna nga impanaw ni Nebucadnesar idiay Jerusalem ket impanna a kas balud idiay Babilonia
5: Agbalaykayo ket agsimpakayo. Agmulakayo ket kanenyo ti maapityo.
6: Mangasawa ken aganakkayo. Kalpasanna, pangasawaenyo dagiti annakyo tapno aganakda met. Umadukayo koma; diyo ipalubos a bumassit ti bilangyo.
7: Agserbikayo iti pagimbagan dagiti siudad a nangipanak kadakayo a kas balud. Agkararagkayo kaniak a maipaay kadakuada agsipud ta no narang-ay dagitoy a siudad, narang-aykayto met.
8: Siak, ni Yahweh a Dios ti Israel, ballaagankayo a dikay paallilaw kadagiti profeta a makipagtaeng kadakayo, wenno kadagiti tattao nga agkuna a maipadtoda ti mapasamakto iti masakbayan. Diyo patpatien dagiti tagtagainepda.
9: Aramatenda ti naganko a mangisao iti ulbod. Diak imbaon ida. Siak, ni Yahweh, ti agsasao.
10: Kuna ti Apo , Inton maturpos ti Babilonia ti pitopulo a tawenna, sarungkarankayto ket yawidkayo, kas inkarik kadakayo.
11: Siak laeng ti makaammo kadagiti planok a maipaay kadakayo, planok a mangparang-ay a saan ketdi a mangdidigra, plano a mangibanag iti namnamayo iti masakbayan.
12: Umawagkayto kaniak. Agkararagkayto ket sungbatankayto.
13: Sapulendakto ket masarakandakto, agsipud ta birokendakto iti amin a pusoyo.
14: Wen, kunak a masapulandak ket isublikayto iti dagayo. Ummongenkayto manipud kadagiti nadumaduma a daga ken kadagiti amin a lugar a nangiwaraak kadakayo ket isublikayto iti daga a naggapuanyo. Siak, ni Yahweh, ti agsasao.
15: Kunayo nga inikkannakayo ti Apo kadagiti profeta dita Babilonia.
16: Daytoy ti ibaga ti Apo maipapan iti ari nga agturay a kas iti panagturay ni David ken maipapan kadagiti tattao iti daytoy a siudad, isuda a kakabagianyo a saan a naikuyog kadakayo a naipanaw a kas balud.
17: Kuna ti Apo a Mannakabalin-amin, Yegko ti gubat, bisin ken angol kadakuada, ket pagbalinek ida a kas igos a nalungsot a di mabalin a kanen.
18: Kamatekto ida babaen iti gubat, bisin ken angol. Iti kasta, makigtotto dagiti amin a nasion iti lubong iti makitada. Sadinoman a pangiwaraak kadakuada, makigtot ken agalinggagetto dagiti tattao a makakita iti napasamak kadakuada. Rabrabakento ida dagiti tattao ket usarendanto ti naganda a pagilunod.
19: Mapasamakto daytoy kadakuada agsipud ta dida tinungpal ti saok a pinaibagbagak kadakuada babaen kadagiti adipenko a profeta. Saanda a nangipangag.
20: Dakay amin a tattao a pinaipanko a balud idiay Babilonia, denggenyo ti saok.
21: Nagsao ti Apo a Mannakabalin-amin a Dios ti Israel maipapan ken ni Ahab nga anak ni Kolaias ken ni Zedekias nga anak ni Maaseyas, isuda nga agsasao iti ulbod kadakayo iti naganna. Kinunana a yawatna ida iti pannakabalin ni Nebucadnesar nga ari ti Babilonia a mangpapatayto kadakuada iti imatangyo.
22: No adda kadagiti tattao a naipanaw iti Jerusalem a kas balud a naipan dita Babilonia ti agtarigagay a mangilunod iti siasinoman, kunananto, Aramiden koma kenka ti Apo ti kas iti inaramidna kada Zedekias ken Ahab a sibibiag a pinuoran ti ari ti Babilonia.
23: Daytoyto ti pagbanaganda ta dakes dagiti aramidda. Nakikamalalada, ket nagsaoda iti ulbod iti nagan ti Apo . Maibusor daytoy iti pagayatanna. Ammona ti inaramidda, ket agsaksi iti maibusor kadakuada. Daytoy ti sao ti Apo .
2425: Inted kaniak ti Apo a Mannakabalin-amin a Dios ti Israel ti mensahena nga agpaay ken ni Semaias a taga-Nehelam. Nagsurat idi ni Semaias kadagiti amin a tattao iti Jerusalem ken ni Sofonias nga anak ni padi Maaseyas ken kadagiti amin a papadi. Iti daytoy a surat, imbaga ni Semaias ken ni Sofonias
26: Pinagbalinnaka ti Apo a padi a kas sukat ni Jehoyada, ket sikan ti pangulo nga ofisial iti Templo. Pagrebbengam a kawaran ken pabaklayan iti landok ti tunggal mauyong nga aginkukuna a profeta.
27: Apay a dimo binabalaw ni Jeremias a taga-Anatot idi agparparang a kas profeta kadagiti tattao?
28: Masapul a mababalaw ni Jeremias agsipud ta imbagana kadagiti tattao idiay Babilonia a maibaludda sadiay iti mabayag. Isut' gapuna nga agbalayda koma, agsimpada ken kanenda ti apitda.
29: Imbasa ni Sofonias daytoy a surat kaniak,
30: ket imbilin kaniak ti Apo
3132: nga ipadamagna kadagiti amin a balud idiay Babilonia ti imbaga ni Yahweh maipapan ken ni Semaias: Siak, ni Yahweh, dusaekto ni Semaias ken amin a kaputotanna. Saanko nga imbaon ni Semaias ngem nagpammarang kadakayo a kas maysa a profeta. Inallilawnakayo a mamati iti ulbod a saona. Awanto ti kaputotanna a makipagnaed kadakayo. Saannanto a mauray dagiti naimbag nga ipaayko kadagiti tattaok. Ngamin, insurona ida nga agsukir kaniak. Siak, ni Yahweh, ti nagsao iti daytoy.