1: Ay-ayatenka, O Apo !
: Sika ti pagtaudan ti pigsak.
2: Ti Apo ti salaknibko;
: isu ti bato a sarikedkedko.
: Ti Diosko ti mangsalaknib kaniak,
: kenkuana, awan ti pakaan-anoak.
: Kas maysa a kalasag salaknibannak,
: ikaluya ken salluadannak.
3: Umawagak iti Apo ,
: ket isalakannak kadagiti kabusorko.
: Madaydayaw ti Apo !
4: Dagiti tali ni patay pinulipolandak;
: dagiti dalluyon ni pannakadadael inyallondak.
5: Dagiti tali ni tanem pinulipolandak;
: ket nangikabil ni patay iti pakaipalab-ogak.
6: Iti pannakariribukko, immawagak iti Apo ;
: immasugak iti tulong iti Diosko.
: Iti templona, nangngegna ti timekko,
: ket impangagna ti asugko.
7: Ket nagkintayeg ken nagunggon ti daga;
: nadayeg ken nagindayon ti fondasion dagiti bantay,
: agsipud ta nakapungtot ti Dios.
8: Rimmuar ti asuk iti agongna,
: kasta met ti gumilgil-ayab nga apuy
: ken umap-apuy a beggang iti ngiwatna.
9: Linuktanna ti langit sa bimmaba;
: adda nangisit nga ulep iti babaen dagiti sakana.
10: Bimmaba a sisasakay kadagiti kerubim,
: nagdaliasat a sipapardas iti payak ti angin.
11: Binungonna iti sipnget ti bagina;
: napuskol nga ulep a napno iti danum ti nanglikmut kenkuana.
12: Iti masangoananna, mayur-urit ti kimat
: a nangpataud kadagiti yelo ken beggang,
: a nangsalput kadagiti nangisit nga ulep.
13: Naggurruod ti Apo iti tangatang,
: ket nangngeg ti timek ti Kangatoan.
14: Imbiatna dagiti panana, ket nawarawara dagiti kabusorna;
: pinagkimatna, ket pinagtatarayna ida.
15: Nagparang ti lansad ti taaw;
: nawaknitan dagiti puon ti daga,
: idi binabalawmo, O Apo , dagiti kabusormo,
: ken binang-esam ida gapu iti pungtotmo.
16: Manipud langit ginaw-atnak ti Apo ket iniggamannak,
: kadagiti adalem a danum inalawnak.
17: Insalakannak iti pannakabalin dagiti kabusorko
: napipigsada ket diak kabaelan ida, awan gawayko.
18: Dinarupdak iti tiempo ti rigatko,
: ngem sinalaknibannak ti Apo ,
19: Tinulongannak idi nagpeggadak;
: insalakannak gapu ta maragsakan kaniak.
20: Ginunggonaannak ti Apo ta naimbag ti aramidko,
: binendisionannak ta awan basolko.
21: Ti linteg ti Apo tinungpalko;
: saanak a bimmusor iti Diosko.
22: Inannurotko dagiti amin a lintegna,
: diak sinalungasing dagiti bilinna.
23: Ammona nga awan biddutko,
: ket inadaywak ti kinadakes.
24: Gunggonaannak gapu ta naimbag ti aramidko
: ta ammona nga awan ti basolko.
25: O Apo , napudnoka kadagiti napudno kenka;
: awan pagkurangan ti kinaimbagmo kadagiti awan pakapilawanna.
26: Kadagiti nadalus, agparangka a nadalus,
: ngem naungetka kadagiti nadangkok.
27: Isalakanmo dagiti napakumbaba,
: ngem dagiti natangsit ipababam ida.
28: Ni Yahweh ti mangted iti silawko;
: lawagan ti Diosko ti nasipnget a biagko.
29: Papigsaennak a sumaranget kadagiti kabusorko;
: duprakek dagiti sarikedkedda ta ikkannak iti bilegko.
30: Daytoy a Dios awan pakapilawan ti aramidna,
: mapagtalkan dagiti saona!
: Mayarig iti maysa a kalasag
: nga agpaay kadagiti amin a kumamang kenkuana.
31: Ta siasino ti Dios no di laeng ti Apo
: ket siasino ti maysa a bato no di ti Diostayo?
32: Isu ti Dios a mangmangted iti pigsak,
: aramidenna a natalged ti pagnaak.
33: Kadagiti bambantay, aywanannak;
: kas iti ugsa, papartakennak.
34: Sanayennak iti pannakigubatko,
: tapno ti katibkeran a bai ti pana mabiatko.
35: Salakniban ken isalakannak, O Apo ;
: tinaripatonak babaen iti pannakabalinmo,
: ket intan-oknak babaen iti tulongmo.
36: Dimo impalubos a matiliwak
: ket pulos a diak naitublak.
37: Kamatek dagiti kabusorko ket tiliwek ida;
: saanak a sumardeng agingga a maparmekda.
38: Dida makabangon iti panangpadsok kadakuada;
: addada a napasag iti sakaanak.
39: Ikkannak iti pigsa a makigubat,
: tapno parmekek dagiti kabusorko.
40: Pagtarayem dagiti kabusorko nga umadayo kaniak;
: pukawek dagiti gumura kaniak.
41: Agpaarayatda ngem awan makaikanawa kadakuada;
: umawagda ken ni Yahweh ngem dina sungbatan ida.
42: Baddekek ida ket kasda la tapok a mayangin,
: payatpayatek ida a kas pitak kadagiti kalsada.
43: Insalakannak kadagiti nasukir a tattao,
: ket pinagturaynak kadagiti pagilian;
: nagserbi kaniak dagiti saanko idi nga am-ammo.
44: Agtamedda kaniak dagiti ganggannaet;
: agtulnogda no mangngegdak.
45: Mapukawda ti namnamada,
: ket agtigergerda a rummuar iti sarikedkedda.
46: Agbiag ti Apo !
: Madaydayaw ti salaknibko!
: Ipakaammoyo ti kinatan-ok ti nangisalakan kaniak.
47: Isu ti mamagballigi kaniak kadagiti kabusorko,
: ken mangparukma kadagiti tattao tapno iturayak ida,
48: ket isalakannak kadagiti gumura kaniak.
: Sika ti mamagballigi kaniak kadagiti kabusorko,
: ken mangsalaknib kaniak kadagiti naranggas a tattao.
49: Ngarud, O Apo , agyamanakto kenka
: iti imatang dagiti pagilian;
: agkantaak kadagiti pagdaydayawko kenka.
50: Ited ti Dios dagiti naindaklan a balligi iti arina;
: ipakitana ti di agbalbaliw nga ayatna iti pinilina,
: ni David ken kadagiti kaputotanna iti agnanayon.