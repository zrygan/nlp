1: Anian a nagpintas ti Templom,
: O Apo a Mannakabalin-amin!
2: Kasta unay ti gagarko a mapan sadiay!
: Kayatko ti sumrek iti Templo ni Yahweh.
: Kantaak iti Dios a sibibiag;
: agkantaak a siraragsak iti amin a puso ken kararuak.
3: Agumok dagiti billit ken ti sallapingaw,
: ket aywananda dagiti sibongda iti asideg dagiti altarmo,
: O Apo a Mannakabalin-amin, Arik ken Diosko.
4: Naragsak dagiti agnaed iti balaymo.
: Kanayon nga agkankantada iti pagdaydayaw kenka.
5: Naragsak dagiti tattao a sika ti pagtaudan ti pigsada,
: a mailiw a mapan agdaydayaw idiay Bantay Sion.
6: Bayat ti panangdaliasatda iti natikag a tanap ti Baca,
: agburayok dagiti ubbog iti dayta a daga,
: agtinnag ti nasapa a tudo ket dagiti waig aglipiasda.
7: Pumigsada a pumigsa bayat ti pannagnada;
: makitadanto ti Dios dagiti dios idiay Sion.
8: O Apo a Dios a Mannakabalin-amin,
: denggem ti kararagko,
: dumngegka, O Dios ni Jacob.
9: Bendisionam ti arimi, O Dios,
: ti ari a pinilim.
10: Naim-imbag ti maysa nga aldaw a kaaddak iti Templom,
: ngem ti sangaribu nga aldaw iti sabali a disso.
: Kaykayatko ti agbantay iti ruangan ti balay ti Dios,
: ngem ti agtaeng iti balay dagiti managdakdakes.
11: O Apo ken Diosmi, arigmo iti init ken kalasag;
: mangipaayka iti parabur ken dayaw.
: Dimo ipaidam ti nasayaat a banag
: kadagiti agaramid iti naimbag.
12: O Apo a Mannakabalin-amin, nagasat ti tao nga agtalek kenka.