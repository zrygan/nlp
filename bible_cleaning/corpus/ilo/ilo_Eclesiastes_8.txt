1: Ti la masirib ti makaammo iti pudno a kaipapanan ti maysa a banag. Ti kinasirib ti mangtignay kenkuana nga umisem ket pukawenna ti rupangetna.
2: Tungpalem ti ibaga ti ari ket amirisem nga umuna ti ikarim iti Dios.
3: Maaramid ti ari ti amin a kayatna, isut' gapuna a pumanawka iti sangoananna. Dika agyan iti kasta a napeggad a lugar.
4: Naturay ti ari ket awan ti makalapped iti aramidenna.
5: Awan pakaan-anoam no la ket tungpalem dagiti bilinna ket ammo ti masirib ti tumutop a tiempo ken ti rumbeng nga aramidenna.
6: Adda tumutop a tiempo ken naimbag a pamuspusan a panangaramid iti amin ngem bassit unay ti ammotayo!
7: Awan kadatayo ti makaammo no ania ti mapasamak, ken awan mangibaga kadatayo.
8: Awan ti tao a makalisi ken ni patay, wenno mangitantan iti aldaw ti ipapatayna. Maysa a gubat dayta a ditay maliklikan. Ditay mabalin ti agsaur tapno makalibastayo.
9: Nakitak amin daytoy idi am-amirisek ti kaipapanan ti amin a mapaspasamak ditoy lubong; wen, ditoy lubong a pagnaedan ti sumagmamano a tattao nga adda pannakabalinna ket masapul nga agsagaba dagiti dadduma iti babaenda.
10: Wen, nakitak dagiti managdakdakes a naipumpon ken naitanem. Ngem idi pumanaw dagiti tattao iti kamposanto, indaydayawda dagiti managdakdakes iti mismo a siudad a nangaramidanda iti dakes. Awan serserbina.
11: Apay a sisasagana dagiti tattao nga agaramid iti kinadakes? Gapu ta saan a madusa a dagus ti agbasol.
12: Uray maminggasut nga agaramid ti managbasol iti dakes, agbiag pay laeng. Wen, ammok ti kunada, No agbutengka iti Dios, naimbagto latta amin,
13: ngem saan a nasayaat ti pagbanagan ti managbasol. Mayarig iti anniniwan ti biagna ket masapa a matay, agsipud ta saan nga agbuteng iti Dios.
14: Ngem kinamaag daytoy. Kitaem ti mapaspasamak ditoy lubong: No dadduma, maipatay kadagiti nalinteg ti dusa nga agpaay koma kadagiti nakillo; ket dagiti nakillo ti umawat iti gunggona dagiti nalinteg. Kunak nga awan serserbina.
15: Ngarud, patiek unay a rumbeng nga agragsak ti tao. Mangan, uminum ken aglang-ay laeng ti aramidenna iti daytoy a biag. Daytoy ti mabalinna nga aramiden iti baet ti panagtrabahona bayat ti inted ti Dios a panagbiagna ditoy lubong.
16: Tunggal padasek ti agbalin a masirib ket ammoek ti mapaspasamak iti lubong, nabigbigko a mabalinmo ti siririing iti agpatnag ken agmalem
17: ngem pulos a dimo maawatan ti ar-aramiden ti Dios. Uray no kasano ti panangpadasmo, dimonto matakuatan. Mabalin a kuna dagiti masirib nga ammoda, ngem saanda nga ammo.