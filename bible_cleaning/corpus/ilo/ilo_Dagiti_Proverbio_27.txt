1: Dimo pagpasindayag ti masakbayan. Dimo ammo ti mapasamak manipud ita agingga no bigat.
2: Bay-am a ti sabali a tao ti mangidayaw kenkauray ganggannaet. Dimo itan-ok ti bukodmo a bagi.
3: Nalag-an ti bato ken darat no idilig iti dagsen ti parikut nga ited ti kinamaag.
4: Naranggas ken nadawel ti pungtot, ngem nakarkaro pay ti imon.
5: Nasaysayaat ti napanayag a panagtubngar ngem ti nalimed a panangipateg.
6: Naimbag ti panggep ti maysa a gayyem uray no mapasakitannaka. Ngem no sallabayennaka ti kabusoragannadka!
7: No nabsog ti tao, dina kayat ti diro, ngem no mabisin, uray ti napait a taraon nasam-it latta kenkuana.
8: Ti tao nga adayo iti pagtaenganna, mayarig iti billit nga adayo iti umokna.
9: Paragsakennaka ti bangbanglo ken nabanglo a lana, ket ti nasinged a pannakigayyem paregtaennaka.
10: Dimo liplipatan dagiti gagayyemmo wenno dagiti gagayyem ni tatangmo. No adda parikutmo, dika agpatulong iti kabsatmo. Ad-adu ti maitulong ti kaarrubam nga adda iti asidegmo ngem ti kabsatmo nga adda iti adayo.
11: Agsiribka, anakko, ket maragsakanakto. Addanto maisungbatko kadagiti mangbabalaw kaniak.
12: Makita ti manakem ti umay a riribuk ket liklikanna, ngem sumarakusok ti gagangay a tao ket pagbabawiannanto iti kamaudianna.
13: Siasinoman a maag a mangikari nga isu ti sumungbat iti utang ti maysa a ganggannaet, masapul a matengngel ti sanikuana a kas salda tapno mabayadan ti utang.
14: No kablaawam ti maysa a gayyem iti napigsa tapno makariing, kasmo la inlunoden.
15: Ti naunget ken managreklamo nga asawa awan dumana iti aldaw a di agressat ti tudona.
16: Kasano a pagulimekem? Napadasmo kadin a pasardengen ti angin wenno mangiggem iti sangkabassit a lana?
17: Makasursuro ti tao iti padana a tao kas iti panangpatadem ti landok iti sabali a landok.
18: Aywanam a naimbag ti igos ket mangankanto iti bungana. Maidaydayawto ti adipen nga agserbi a siaayat iti amongna.
19: Ti bukodmo a rupa ti maanninawam iti danum ket ti kinataom ti makitam iti pusom.
20: Mayarig dagiti tarigagay ti tao iti lubong dagiti natay adda latta pagyanan.
21: Ti apuy ti manggugor iti pirak ken balitok. Matingiting met ti tao gapu iti pakasarsaritaanna.
22: Uray kabilem ti maag agingga a dandani matay, dimo maikkat ti kinamaagna.
23: Aywanam a nalaing dagiti karnero ken bakam,
24: agsipud ta saan nga agpaut ti kinabaknang. Uray dagiti nasion saanda nga agtalinaed iti agnanayon.
25: Patpatem ti garami, kalpasanna patpatem met dagiti ruot kadagiti bakras ti turod bayat ti panagdakkel dagiti sumaruno nga apit a garami.
26: Makaabelkanto kadagiti pagan-anaymo iti dutdot dagiti karnerom. Makagatangkanto iti talon iti kuarta a naglakoam kadagiti dadduma a kaldingmo.
27: Dagiti dadduma a kalding ti pagtaudanto iti gatas nga agpaay a taraonmo, agraman ti familiam ken dagiti adipenmo a babbai.