1: Nagsubli ni Jesus idiay Capernaum kalpasan ti sumagmamano nga aldaw. Nagdinamag a simmangpeten iti balayna,
2: ket adu a tattao ti natipontipon sadiay. Awan payen ti pagpisipisan, uray pay iti asideg ti ridaw. Madama nga ikaskasaba ni Jesus ti Naimbag a Damag
3: idi simmangpet ti uppat a lallaki a nagbaklay iti maysa a paralitiko nga ipanda kenkuana.
4: Ngem gapu iti kaadu ti tao, dida mayasideg ken ni Jesus ti masakit. Winangwanganda ngarud ti atep iti ngatoen ni Jesus sada imbaba ti paralitiko a nakaidda iti papag.
5: Idi makita ni Jesus ti pammatida, kinunana iti paralitiko, Anakko, napakawanen dagiti basbasolmo.
6: Sadiay, adda nga agtugtugaw ti sumagmamano a mamaestro iti Linteg. Kinunada iti nakemda,
7: Apay a kasta ti sao daytoy a tao? Maibusor iti Dios ti sasawenna! Ni laeng Apo Dios ti makapakawan iti basol!
8: Ammo a dagus ni Jesus ti adda iti panunotda ket kinunana, Apay a kasta ti pampanunotenyo?
9: Ania ti nalaklaka nga isao iti daytoy a paralitiko: Napakawanen dagiti basbasolmo wenno Bumangonka, alaem ta iddam ket magnaka?
10: Paneknekak ngarud kadakayo a ti Anak ti Tao adda pannakabalinna ditoy daga a mamakawan kadagiti basbasol.
11: Kinunana iti paralitiko, Ibilinko kenka: bumangonka, bagkatem ta iddam ket agawidkan.
12: Iti imatangda amin, bimmangon ti lalaki, binagkatna ti iddana ket nagdardaras a nagawid.
: Nagsiddaawda amin, ket indaydayawda ti Dios. Dikam pay nakaimatang iti kastoy a pasamak, kinunada.
13: Nagsubli manen ni Jesus iti igid ti Dan-aw ti Galilea. Napan kenkuana dagiti adu a tattao ket insurona ida.
14: Idi magmagna, nakitana ti maysa nga agsingsingir iti buis, ni Levi nga anak ni Alfeo. Agtugtugaw ni Levi iti ofisinana a pagbayadan iti buis. Surotennak, kinuna ni Jesus. Timmakder ni Levi ket simmurot kenkuana.
15: Idi mangmangan ni Jesus iti balay ni Levi, nakilanglang kenkuana ken kadagiti adalanna ti adu nga agsingsingir iti buis ken tattao a managbasol. Ngamin, adu dagiti simmurot kenkuana.
16: Adda sumagmamano a mamaestro iti Linteg a kamkameng ti grupo dagiti Fariseo. Idi makitada a makipangpangan ni Jesus kadagiti managbasol ken agsingsingir iti buis, sinaludsodda kadagiti adalanna, Apay a kalanglangna dagiti agsingsingir iti buis ken dagiti managbasol?
17: Nangngeg ida ni Jesus ket kinunana: Saan a dagiti nasalun-at ti makasapul iti mangngagas, no di ket dagiti masaksakit. Diak immay tapno ayabak dagiti nalinteg a tattao. Immayak tapno ayabak dagiti managbasol.
18: Iti naminsan, agay-ayunar dagiti adalan ni Juan a Mammuniag ken dagiti Fariseo.
: Napan ti sumagmamano a tattao ken ni Jesus ket sinaludsodda, Apay nga agayunar dagiti adalan ni Juan a Mammuniag ken dagiti adalan dagiti Fariseo, ngem dagiti adalam saan?
19: Simmungbat ni Jesus, Mabalin aya a di mangan dagiti sangaili iti paboda? Manganda! Saanda nga agayunar no adda ti nobio iti sidongda.
20: Ngem dumtengto ti tiempo a maipanaw ti nobio kadakuada. Isunton ti panagayunarda.
21: Saan nga itakup ti baro a lupot iti daan a pagan-anay, ta no kumsen ti naitakup, dumakdakkel ti pigis.
22: Saan met nga ikabil ti baro nga arak iti daan a supot a lalat, ta bettaken ti arak ti supot ket agpadada a madadael. Ikarga ketdi ti baro nga arak iti baro a supot a lalat!
23: Iti maysa nga Aldaw a Panaginana, magmagna ni Jesus ken dagiti adalanna iti kataltalonan a namulaan iti trigo. Bayat ti pannagnada, nagruros dagiti adalanna kadagiti dawa ti trigo.
24: Sinaludsod dagiti Fariseo ken ni Jesus, Kitaem, apay nga ar-aramiden dagiti adalam ti maisalungasing iti Aldaw a Panaginana?
25: Insungbat ni Jesus, Diyo pay aya nabasa ti inaramid ni David ken dagiti tattaona idi mabisinda?
26: Simrek ni David iti balay ti Dios sa nangan iti tinapay a naidaton iti Dios. Napasamak daytoy idi ni Abiatar ti Kangatoan a Padi. Iti paglintegantayo, dagiti laeng papadi ti mapalubosan a mangan iti dayta a tinapay. Ngem nangan ni David ket inikkanna pay dagiti tattaona.
27: Naaramid ti Aldaw a Panaginana nga agpaay iti pagimbagan ti tao. Saan a naaramid ti tao nga agpaay iti Aldaw a Panaginana.
28: Ngarud, ti Anak ti Tao isu ti Apo uray pay ti Aldaw a Panaginana.