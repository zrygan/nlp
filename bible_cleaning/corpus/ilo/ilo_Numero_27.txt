1: Da Mala, Noa, Hogla, Milca ken Tirza dagiti babbai nga annak ni Zelofehad nga anak ni Hefer nga anak ni Galaad nga anak ni Makir nga anak ni Manases nga anak ni Jose.
2: Dimmatagda kada Moises, Eleazar a padi, kadagiti papangulo ken iti sangkagimongan iti ruangan ti Tolda ti Dios, ket kinunada,
3: Natay daydi amami nga awan anakna a lalaki. Saan a nairaman iti bunggoy ni Kora a bimmusor iti Apo . Natay gapu iti basolna.
4: Gapu ta awan lalaki nga anakna, rumbeng kadi a mapukaw ti naganna iti familiana? Ibingayandakam iti sanikua dagiti kabagian ni amami.
5: Inyuman ni Moises ti parikutda ken ni Yahweh.
6: Kinuna ni Yahweh kenkuana,
7: Nainkalintegan ti dawat dagiti annak ni Zelofehad. Patawidam met ida iti sanikua dagiti kabagian ni amada. Itedmo ti tawiden koma ni amada.
8: Ibagam kadagiti Israelita a no matay ti maysa a tao nga awan anakna a lalaki, ti anakna a babai ti agtawid iti sanikuana.
9: Ngem no awan ti anakna a babai, dagiti lallaki a kakabsatna ti agtawid iti sanikuana.
10: No awan ti ulitegna, dagiti lallaki a kabsat ti amana ti agtawid.
11: No awan lallaki a kakabsatna wenno ulitegna, ti kaasitgan a kabagianna ti agtawid ket alaenna a kas kukuana. Annuroten dagiti Israelita daytoy a linteg kas imbilinko. Siak ni Yahweh.
12: Kinuna ni Yahweh ken ni Moises, Sumang-atka iti Bantay Abarim, ket tannawagam ti daga nga itedko kadagiti Israelita.
13: Kalpasanna, mataykanto a kas ken ni kabsatmo nga Aaron,
14: agsipud ta sinukiryo a dua ti bilinko idiay let-ang ti Zin. Idi nagsao dagiti tattao iti maibusor kaniak idiay Meriba, diyo binigbig ti nasantoan a pannakabalinko iti imatang dagiti tattao. Ti Meriba isu ti ubbog idiay Kades iti let-ang ti Zin.
15: Nagkararag ni Moises,
16: O Apo a Dios, a pagtaudan ti amin a biag, dawatek a mangdutokka iti lalaki a makaidalan kadagiti tattao,
17: ken makabilin kadakuada a makigubat, tapno saan a maipada ti ilim kadagiti karnero nga awan pastorda.
18: Kinuna ni Yahweh ken ni Moises, Ayabam ni Josue nga anak ni Nun, maysa a tao a makabael, ket ipataymo ti imam iti ulona.
19: Pagtakderem iti sangoanan ni Eleazar a padi ken ti sangkagimongan ket iwaragawagmo nga isu ti sumukat kenka.
20: Itedmo kenkuana ti dadduma a turaymo tapno dagiti amin nga Israelita agtulnog kenkuana.
21: Agpannurayto ken ni Eleazar a padi a makiuman kaniak babaen iti panangaramatna iti Urim ken Tummim. No ania ti ibaga ni Eleazar ken ni Josue, isunto ti aramiden ti gimong ti Israel.
22: Tinungpal ni Moises ti imbilin kenkuana ni Yahweh. Pinagtakderna ni Josue iti sangoanan ni Eleazar a padi ken ti sangkagimongan.
23: Impatayna ti imana iti ulo ni Josue ket inwaragawagna nga isu ti kasukatna.