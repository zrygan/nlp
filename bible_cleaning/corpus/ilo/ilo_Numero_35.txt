1: Idi addada iti tanap ti Moab iti ballasiw ti Jordan iti asideg ti Jerico, kinuna ni Yahweh ken ni Moises,
2: Ibagam kadagiti Israelita nga ibingayanda dagiti Levita iti daga nga inawatda. Ikkanda ida kadagiti bukodda a siudad ken iti pagpastoranda iti asideg dagiti siudad.
3: Agnaedto dagiti Levita kadagitoy a siudad ket agpaayto kadagiti baka ken dadduma nga animalda dagiti pagpastoran.
4: Mangrugi dagitoy a pagpaaraban iti bakud dagiti siudad ket agpatingga iti 450 a metro iti ruar iti aglawlaw ti tunggal siudad.
5: Masapul a marukod tapno adda 900 a metro kuadrado a lugar iti aglawlaw ket adda ti siudad iti tengnga.
6: Ikkanyo dagiti Levita iti innem a siudad a pagkamangan ti tao a pumatay a dina inggagara. Malaksid kadagitoy, ikkanyo pay ida iti 42 a siudad.
7: Agdagup amin dagitoy a siudad iti 48 agraman dagiti pagpastoranda.
8: Ti kalawa ti daga iti tunggal tribu ti pakaibatayan no mano a siudad ti maited kadagiti Levita.
9: Imbilin ni Yahweh ken ni Moises
10: nga ibagana daytoy kadagiti Israelita: Inton makaballasiwkayon iti Karayan Jordan ket sumrekkayo iti daga ti Canaan,
11: mangpilikayo kadagiti siudad a mabalin a pagkamangan ti maysa a tao a makapatay a dina inggagara.
12: Sadiay, saanto a suroten ti kabagian ti napapatay nga agpanggep a mangbales kenkuana. Saan a mapapatay ti naidarum iti pammapatay no saan a mausig iti imatang dagiti tattao.
13: Mangpilikayo iti innem a siudad,
14: tallo iti daya ti Jordan ket tallo met iti daga ti Canaan.
15: Agserbinto dagitoy a siudad a pagkamangan dagiti Israelita wenno dagiti ganggannaet a temporario wenno permanente nga agnaed iti maysa nga ili. Mabalin nga agpakni ti maysa a makapapatay a dina inggagara iti maysa kadagitoy a siudad.
1618: Ngem no landok wenno bato wenno kayo ti usaren ti maysa a tao a pangpatay iti sabali, maibilang a mammapatay ket masapul a mapapatay.
19: Ti kaasitgan a kabagian ti natay ti akin-akem a mangpatay iti mammapatay iti sadinoman a pakasarakanna kenkuana.
20: No adda gura ti maysa a tao iti padana a tao ket mapatayna babaen iti panangiduron wenno panangbarsak
21: wenno panangdanogna kenkuana maibilang a mammapatay ket masapul a mapapatay. Adda kalintegan ti kaasitgan a kabagian ti natay a mangpapatay kenkuana iti sadinoman a pakasarakanna.
22: Ngem ti siasinoman a makapatay a dina inggagara, babaen man iti panangiduronna iti tao a dina kagurgura wenno panangbarsakna kenkuana;
23: wenno adda ibatona ket mapuntaanna a dina nakita ti maysa a tao a dina panggep a dangran ket dina kabusor dayta a tao,
24: ipaulog ti sangkagimongan ti sentensia a mangpabor iti nakapatay.
25: Saanna a baybay-an iti ima ti kabagian ti napapatay nga agpanggep a mangpatay kenkuana. Isublida ti tao iti siudad a pagkamangan a nagpaknianna ket agtalinaed sadiay agingga iti ipapatay ti Kangatoan a Padi.
26: No aglibas iti siudad a nagkamanganna,
27: ket patayen ti kabagian ti natay, saan a maibilang a pammapatay daytoy a panagibales.
28: Masapul nga agtalinaed iti siudad a pagkamangan ti tao a nakapapatay ket sananto la mabalin ti agawid kalpasan ti ipapatay ti Kangatoan a Padi.
29: Agpaay daytoy nga alagaden kadakayo ken kadagiti kaputotanyo iti sadinoman a pagnaedanyo.
30: Masapul ti dua wenno nasursurok a saksi tapno masentensiaan ken mapapatay ti naidarum iti pammapatay; saan nga umanay ti maysa a saksi tapno masentensiaan ti maysa a tao iti pammapatay.
31: Mapapatay ti siasinoman a makabasol iti pammapatay ket dina mabalin a subboten ti biagna babaen iti kuarta; rumbeng a mapapatay met.
32: Diyo ipalubos nga agbayad ti napan iti siudad a pagkamangan tapno mabalinna ti agawid iti balayna sakbay ti ipapatay ti Kangatoan a Padi.
33: No aramidenyo daytoy, tulawanyo ti daga a pagnanaedanyo. Gapu iti pammapatay, matulawan ti daga ket saan a madalusan no saan a maiparukpok ti dara ti tao a pimmatay.
34: Diyo tulawan ti daga a pagnanaedanyo agsipud ta siak nga Apo makipagnaedak kadagiti Israelita.