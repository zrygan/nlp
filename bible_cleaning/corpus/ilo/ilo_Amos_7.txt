1: Daytoy ti impakita kaniak ti Apo a Dios Naimatangak ti panangpataudna iti pinangen a dudon kalpasan ti pannakaparaspas ti garami a bingay ti ari, ket agtubo manen dagiti ruot.
2: Iti parmatak, nakitak nga inibus dagiti dudon ti amin a mula iti daga, ket kinunak: O Apo a Dios , pakawanem dagiti tattaom! Kasano a makalasatda? Bassitda unay ken awan gawayda.
3: Saan nga intuloy ti Apo ti panggepna. Saanto a mapasamak ti nakitam, kinunana.
4: Daytoy ti parmata nga impakita kaniak ti Apo a Dios Nakitak ti panagsaganana a mangdusa kadagiti tattaona babaen iti apuy. Nasilmutan ti nalawa a taaw iti uneg ti daga, ket agkayamkamen ti apuy iti rabaw ti daga.
5: Ket kinunak, O Apo a Dios , pangngaasim ta isardengmon! Kasano a makalasat dagiti tattaom? Bassitda unay ken awan gawayda.
6: Saan nga intuloy ti Apo ti panggepna. Uray daytoy, saanto met a mapasamak, kinunana.
7: Impakita kaniak ti Apo ti sabali a parmata: Nakitak nga agtaktakder iti abay ti maysa a bakud. Adda ig-iggamanna a tinnag a nausar iti pannakabangon ti bakud.
8: Ania ti makitam, Amos? sinaludsodna.
: Maysa a tinnag, insungbatko.
: Ket kinunana, Aramatek daytoy a pangipakitak a mayarig dagiti tattaok iti bakud a nabangon a di naisurot iti tinnag. Diak pakawanenen ida.
9: Madadaelto dagiti lugar a pagdaydayawan dagiti kaputotan ni Isaac. Marakrakto dagiti nasantoan a disso ti Israel. Gibusakto ti familia ni Ari Jeroboam.
10: Nagipulong ni Amazias a padi ti Betel ken ni Jeroboam nga ari ti Israel. Kinunana: Isiksikatnaka ni Amos kadagiti Israelita. Madadaelto ti pagilian gapu kadagiti ibagbagana.
11: Kunkunana a mataykanto iti paggugubatan, ket maitalawto dagiti tattao ti Israel sada maipan iti sabali a daga.
12: Kinuna ni Amazias ken ni Amos, Sika a profeta! Agsublika idiay Juda ket sadiay ti panggedam babaen iti panangaskasabam.
13: Saankan nga agipadto ditoy Betel agsipud ta ditoy ti santuario ti ari ken templo ti pagilian.
14: Saanak a patangtangdanan a profeta, insungbat ni Amos. Maysaak nga agpaspastor ken agay-aywan kadagiti sikamoro.
15: Ngem innalanak ti Apo iti trabahok nga agpaspastor, ket imbilinna nga umayak agipadto kadagiti tattaona nga Israelita.
16: Ita, denggem ti sao ti Apo . Pasardengennak nga agipadto. Pasardengennak a mangballaag kadagiti Israelita.
17: Gapu ta paritannak, Amazias, kastoy met ti kuna kenka ti Apo Agbalinto ti asawam a balangkantis iti siudad. Matayto dagiti annakmo iti paggugubatan. Mabingbingayto ti dagam ket maitedto kadagiti sabali. Mataykanto iti ganggannaet a daga. Maitalawto nga awan duadua dagiti Israelita ket maipanda iti sabali a daga.