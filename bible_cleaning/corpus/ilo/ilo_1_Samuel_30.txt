1: Dua nga aldaw sakbay a simmangpet ni David ken dagiti tattaona idiay Siklag, rinaut dagiti Amalekita ti abagatan a Juda. Rinautda met ti Siklag sada pinuoran.
2: Awan pinatayda ngem tiniliwda dagiti amin a babbai ket innalada ida idi pumanawda.
35: Idi sumangpet da David ken dagiti tattaona, nasarakanda a napuoran a namimpinsan ti ilida ket naitalaw dagiti assawada ken dagiti annakda. Nairaman a naitalaw da Ahinoam ken Abigail nga assawa ni David. Nagsangit ni David ken dagiti tattaona agingga a napaksuyanda.
6: Dakdakkel manen ti parikut ni David. Nasaem unay ti rikna dagiti tattaona gapu iti pannakapukaw dagiti annakda, ket panggepda nga uboren ni David. Ngem pinapigsa ni Yahweh a Diosna.
7: Kinuna ni David ken ni Abiatar a padi nga anak ni Ahimelec, Yegmo ditoy ti efod. Ket napan innala ni Abiatar.
8: Sinaludsod ni David ken ni Yahweh, Innak kadi kamaten dagiti rimmaut? Makamakamko ngata ida?
: Wen, inka kamaten ida, insungbatna. Awan duadua a makamakammo ida ket ispalem dagiti naitalaw.
910: Nagrubbuat ngarud ni David ken dagiti 600 a tattaona. Idi dumtengda iti waig ti Besor, nagbati ti 200 ta nabannogda unayen ket dida kabaelan ti bumallasiw. Intuloy ni David ken dagiti 400 a tattaona ti pannagnada.
11: Iti away, adda agtutubo nga Egipcio a nasarakan dagiti tattaona ket indatagda kenkuana. Inikkanda iti kanen ken danum,
12: sumagmamano a napakebbet nga igos ken dua a karaay nga ubas. Nangan ti agtutubo ket nagsubli ti pigsana. Tallo nga aldaw ken tallo a rabii a pulos a di nangan wenno imminum.
13: Sinaludsod ni David, Taga-anoka? Siasino ti apom?
: Maysaak nga Egipcio, insungbatna. Tagabunak ti maysa nga Amalekita. Imbatinak ti apok ta nagsakitak. Tallo nga aldawen ti napalabas.
14: Rinautmi ti sakup dagiti Kereteo, ti akin-abagatan a Juda, ti daga a masakupan dagiti kapuonan ni Caleb. Pinuoranmi ti Siklag.
15: Kuyogennak man a mapan kadagiti rimmaut? dinawat ni David.
: Kuyogenka no la ket isapatam iti nagan ti Dios a dinakto patayen wenno isubli ken ni apok, kinunana.
16: Kinuyogna ngarud ni David iti ayan dagiti rimmaut. Sadiay, nawaraswaras dagiti Amalekita. Agpapangan, agiinum ken agrarambakda gapu iti nakaad-adu a sinamsamda idiay Filistia ken Juda.
17: Iti parbangon ti sumuno nga aldaw, rinaut ni David ida ket nakigubat agingga iti sumipnget. Awan ti nakalibas nga Amalekita, malaksid ti 400 nga agtutubo a lallaki a naglibas a nagsakay kadagiti kamelio.
18: Inispal ni David ti amin nga innala dagiti Amalekita agraman dagiti dua nga assawana.
19: Napasublina ti amin, agraman dagiti annak dagiti tattaona ken dagiti amin a sinamsam dagiti rimmaut.
20: Napasublina met ti amin a pangen ken arban. Inabog dagiti tattaona dagiti amin nga animal iti sangoananda, ket kinunada, Kukua dagitoy ni David!
21: Kalpasanna, nagsubli ni David kadagiti 200 a tattaona. Dagitoy dagidi nagbati iti waig ti Besor, ta nabannogda unay idin ket didan kabaelan ti kumuyog kenkuana. Sinabatda ni David ken dagiti tattaona. Siraragsak ni David a napan nangkablaaw kadakuada.
22: Ngem nagsao ti sumagmamano a nauyong ken awan serserbina a tattao a kimmuyog idi ken ni David. Saanda a kimmuyog kadatayo, kinunada. Ditay ngarud ibingayan ida kadagiti nasamsam. Mabalinda nga alaen dagiti assawa ken annakda ket pumanawdan.
23: Ngem kinuna ni David, Kakabsatko, diyo mabalin nga aramiden daytoy. Bigbigenyo ti impaay ti Apo kadatayo. Sinalaknibannatayo ket inyawatna kadatayo ti bunggoy a nangraut kadatayo.
24: Awan ti umanamong iti daytoy a singasingyo. Masapul nga agpapada ti bingay ti tunggal maysa. Agpada ti bingay ti agbati a mangbantay kadagiti alikamen ken ti mapan iti paggugubatan.
25: Manipud idin, daytoy ti impaannurot ni David maipapan iti pannakabingay ti nasamsam ket tinungpal ti entero nga Israel.
26: Idi nagsubli ni David idiay Siklag, pinaipanna kadagiti panglakayen ti Juda ti dadduma a nasamsam. Pinaibagana: Adtoy ti maysa a sagut a naggapu iti nasamsam nga innalami kadagiti kabusor ti Apo .
27: Pinaipanna dagitoy kadagiti agnaed iti Betel; Rama iti abagatan a paset ti Juda, Jattir,
28: Aroer, Sifmot, Estemoa,
29: Racal, kadagiti kapuonan ni Jerameel, kadagiti Kineo,
30: ken kadagiti tattao iti ili ti Horma, Borasan, Atac,
31: ken Hebron. Pinatulodanna ti amin a lugar a napnapananna ken dagiti tattaona.