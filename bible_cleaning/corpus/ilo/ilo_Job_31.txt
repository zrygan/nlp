1: Insapatak a pulos a diak matmatan
: a sidederrep ti maysa a balasang.
2: Ania ti ipaay ti Dios a Mannakabalin-amin kadatayo?
: Kasano ti panangsupapakna kadagiti aramid ti tao?
3: Yegna ti didigra ken pannakadadael
: kadagiti agaramid iti dakes.
4: Ammo ti Dios ti amin nga aramidko;
: makitana ti amin nga addangko.
5: Isapatak nga awan dakes nga inaramidko,
: ket pulos nga awan ti inallilawko.
6: Timbangennak koma ti Dios iti husto a timbangan,
: ket awan duadua a makitana nga awan basolko.
7: No simmiasiak iti nalinteg a dalan,
: wenno simmurotak iti kinadakes,
: no namansaan dagiti imak iti basol,
8: madadael koma dagiti mulak,
: wenno kanen ti sabali a tao dagiti apitko.
9: No nasulisogak iti asawa ti sabali a tao,
: ket naglemmengak nga agur-uray iti likudan ti ridaw ti balayna,
10: isagana koma ti asawak ti kanen ti sabali a tao,
: ket makikaidda iti sabali a lalaki.
11: Nakaal-alinggaget ti kasta nga aramid
: ket rumbeng a mapapatay ti akin-gapuanan.
12: Kasla apuy a gumilgil-ayab
: nga agkayamkam a mangikisap iti amin a kukuak.
13: No agasug kaniak ti maysa kadagiti adipenko,
: ipangagko ket itedko ti kalinteganna.
14: Ania ti rupak iti Dios no diak aramiden ti kasta?
: Anianto ti makunak,
: inton maisaklangak iti pangukomanna?
15: Ti Dios a namarsua kaniak,
: isu met laeng ti namarsua kadagiti adipenko.
16: Tinulongak dagiti napanglaw;
: diak impalubos nga agbiag
: a nakaay-ay-ay dagiti balo a babbai.
17: Diak met impalubos a mabisinan dagiti ulila;
: no la ket adda taraonko, pakanek met ida.
18: Intedko ti masapulda bayat ti panagbiagko.
19: No adda masarakak a nakapangpanglaw
: a di pay makagatang iti kawesna,
20: ikkak iti pagan-anayna a de lana
: a nagtaud iti dutdot dagiti karnerok.
: Iti kasta, idaydayawnak iti amin a pusona.
21: No adda sinaurko nga ulila
: ta ammok a mangabakak iti pangukoman,
22: matukkol koma dagiti takkiagko,
: ket masip-akda iti abagak.
23: Kabutengko ti pannusa ti Dios
: isut' gapuna a diak maaramid ti kasta.
24: Pulos a diak nagtalek iti kinabaknangko
25: wenno pinagtangsit ti sanikuak.
26: Diak nagdaydayaw iti naraniag nga init
: wenno iti napintas a bulan.
27: Diak nasulisog a nagdaydayaw kadakuada
: ket inagkak ti imak
: kas pakakitaan ti innak panagrukbak.
28: Ti agbasol iti kasta,
: rumbeng a mapapatay,
: ta laksidenna ti Dios a Mannakabalin-amin.
29: Diak naragsakan iti panagsagaba dagiti kabusorko;
: iti pannakadidigrada diak met nagrag-o,
30: Diak nagbasol babaen iti panangidawatko iti pannakapapatayda.
31: Ammo dagiti amin a nagserserbi kaniak
: a siaayatak a mangpasangbay kadagiti ganggannaet.
32: Pinagdagusko dagiti agbibiahe,
: ket diak impalubos a maturogda iti kalsada.
33: Saanak a kas kadagiti dadduma
: a mangilemmeng iti basolda.
34: Diak nagbuteng uray ania ti kuna dagiti tattao;
: diak nagulimek wenno nagyan iti balayko
: gapu iti butengko iti pananglaisda.
35: Awan kadi ti dumngeg iti saok?
: Isapatak a pudno ti amin nga ibagbagak.
: Sungbatannak koma ngarud
: ti Dios a Mannakabalin-amin.
: No naisurat koma dagiti pammabasol ti kabusorko
: tapno makitak ida,
36: ikabilko dagitoy iti bukodko nga abaga
: ket isaadko iti ulok a kas iti korona.
37: Ipakaammok iti Dios ti amin nga inaramidko,
: ket diak agbain nga agparang kenkuana.
38: No tinakawko ti daga a taltalonek,
: ket inagawko kadagiti pudno nga akinkukua;
39: no kinnanko ti naapit sadiay,
: ket binay-ak ti nagmula a mabisinan
40: iti talonko, agtubo koma
: dagiti barsanga ken siitan,
: imbes a dagiti trigo ken sebada.
: Daytoy ti gibus ti bitla ni Job.