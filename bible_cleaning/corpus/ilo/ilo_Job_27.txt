12: Isapatak iti sibibiag a Dios a Mannakabalin-amin
: a nangikkat iti kalintegak ken nangpadagsen iti biagko
3: no la ket ikkannak ti Dios iti angesko,
: no la ket adda ti espiritu iti agongko,
4: awanto ti dakes nga agaon iti ngiwatko,
: awanto ti kinaulbod nga innak isao.
5: Uray inton ano, diak ibaga a dakayo ti husto,
: ngem ipapilitko nga awan ti basolko
: kabayatan nga adda pay ti angesko.
6: Diak mamingga a mangibagbaga a nalintegak;
: nadalus ti konsensiak, awan ti mansak.
7: Sapay koma ta amin a kabusorko,
: madusada a kas kadagiti
: managdakdakes ken nakillo.
8: Ania pay ti namnama dagiti awan diosna
: inton oras nga alaen ti Dios ti biagda?
9: Inton dumteng ti riribuk,
: denggen aya ti Dios ti dawatda?
10: Rumbeng a tinarigagayanda ti rag-o nga ipaayna,
: ken kanayon koma a nagkararagda kenkuana.
11: Palubosandak a mangisuro kadakayo
: iti kadakkel ti pannakabalin ti Dios.
: Ilawlawagko ti plano
: ti Dios a Mannakabalin-amin.
12: Ngem saanen a masapul,
: ta dakayo a mismo makitayo.
: Apay ngarud nga awan namaay ti sawenyo?
13: Kastoy ti panangdusa ti Dios a Mannakabalin-amin
: kadagiti managdakdakes ken naranggas a tattao.
14: Uray adu ti lallaki nga annakda,
: iti paggugubatan, mataydanto a sangapada;
: agkurangto ti taraon dagiti annakda.
15: Agsakitto dagiti makalasat ket mataydanto,
: inton pumusayda, dinto agdung-aw dagiti baloda.
16: Uray no adu unay ti pirak ti dakes a tao,
: ken ad-adu ti kawesna ngem ti kasapulanna.
17: Addanto nalinteg a tao a mangala iti pirakna,
: addanto nalinteg a tao a mangikawes iti pagan-anayna.
18: Agipatakder dagiti managdakdakes kadagiti taeng a kasla balay ti lawwalawwa,
: wenno kalapaw ti tagabu a taltalon ti ay-aywananna.
19: Iti maudi a tiempoda, maturogdanto a nabaknang,
: ngem inton agriingda, awanen ti sanikuada.
20: Dumtengto a kellaat ti didigra a kas layus;
: iti rabii ipanawto ti angin ida.
21: Addanto angin nga aggapu iti daya
: a mangitayab kadakuada manipud kadagiti taengda.
22: Agdissuorto ti angin nga awan asina kadakuada,
: didanto makalibas uray no ipakatda ti kabaelanda.
23: Bumanesbes ti angin bayat ti panagtarayda,
: ket agbutengda gapu iti bilegna a mangdadael kadakuada.