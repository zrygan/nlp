1: Inted ni Yahweh ken ni Moises
2: dagitoy nga alagaden iti seremonia ti pannakadalus ti tao a naimbagan iti makaakar a sakit ti kudil. Iti aldaw a maipakaammo a nadalus iti imatang ti linteg, masapul a maidatag iti padi,
3: ket ipan ti padi iti ruar ti kampo sana eksamenen. No naimbagen ti sakit,
4: agpaala ti padi iti dua a tumatayab a maibilang a nadalus, agraman kayo a sedro, nalabaga a lupot ken sanga ti hisopo.
5: Kalpasanna, ibilin ti padi a maparti ti maysa a tumatayab iti ngatoen ti maysa a banga a nakargaan iti kasasakdo a danum ti ubbog.
6: Alaenna ti sabali a tumatayab agraman ti kayo a sedro, ti nalabaga a lupot ken ti sanga ti hisopo sana itaneb ida iti dara ti naparti a tumatayab.
7: Mamimpito a warsianna ti tao a madalusan iti sakit ti kudil, ket kalpasanna, ipakaammona a nadalusen ti tao. Ibulosto ti padi ti sibibiag a tumatayab iti kataltalonan.
8: Labaanto ti tao dagiti pagan-anayna, agpakalbo sa agdigos, ket kalpasanna, nadalusen iti imatang ti linteg. Mapalubosanen a sumrek iti kampo ngem agyan iti ruar ti toldana iti las-ud ti pito nga aldaw.
9: Iti maikapito nga aldaw, agpakalbo manen ti ulona, kasta met a kiskisanna ti barbas, ti kiday ken ti amin a dutdot ti bagina. Labaanna dagiti pagan-anayna sa agdigos, ket nadalusen iti imatang ti linteg.
10: Iti maikawalo nga aldaw, mangala iti tallo nga urbon ti karnerodua kadagitoy ti kalakian nga agtawen iti maysa ken awan depektoda. Mangala pay iti tallo a kilo nga arina a nalaokan iti lana ti olibo, ken maysa a kakatlo ti litro a lana ti olibo.
11: Ipanto ti padi daytoy a tao ken dagiti datonna iti ruangan ti Tolda.
12: Kalpasanna, alaento ti padi ti maysa kadagiti kalakian a karnero agraman ti kakatlo ti litro a lana ket idatagna a kas daton a pagsupapak. Idatagnanto dagitoy a kas naisangsangayan a sagut iti Apo .
13: Patayennanto ti karnero iti nasantoan a lugar a pagpatayan kadagiti animal a maidatag a daton gapu iti basol ken daton a mapuoran. Aramidenna daytoy ta ti daton a pagsupapak, kas iti daton gapu iti basol, agpaay iti padi ket nasantoan unay.
14: Mangalanto iti dara ti karnero ket ipulagidna iti kannawan a piditpidit ti tao a madalusan, iti tangan ti kannawan nga ima ken sakana.
15: Mangalanto ti padi iti lana ti olibo ket ibukbokna iti kannigid a dakulapna,
16: sana isawsaw ti kannawan a tammudona iti lana iti dakulapna ket mamimpito nga iwarisna iti sangoanan ti Apo .
17: Mangalanto iti lana nga adda iti dakulapna ken iti dara ti karnero ket ipulagidna iti kannawan a piditpidit ti tao a madalusan, iti tangan ti kannawan nga ima ken sakana.
18: Ikabilnanto ti nabati a lana nga adda iti dakulapna iti ulo ti tao a madalusan. Kastoy ti panangannong ti padi iti seremonia ti pannakadalus.
19: Kalpasanna, idatagto ti padi ti daton gapu iti basol ket annongenna ti seremonia ti pannakadalus. Isarunona a patayen ti animal a daton a mapuoran,
20: ket idatagna agraman ti daton a makan iti rabaw ti altar. Kastoy ti panangannong ti padi iti seremonia ti pannakadalus, ket nadalus ti tao iti imatang ti linteg.
21: No napanglaw ti tao ket dina kabaelan nga idatag dagitoy, umanayen ti maysa a kalakian a karnero a datonna a pagsupapak iti pannakadalusna, maysa a naisangsangayan a sagut iti Apo . Mangidatag laeng iti maysa a kilo nga arina a nalaokan iti lana ti olibo a kas daton a makan ken kakatlo ti litro a lana ti olibo.
22: Mangisagana met iti dua a kalapati wenno dua a pagaw. Maysa ti agpaay a daton gapu iti basol, ket ti maysa a daton a mapuoran.
23: Iti maikawalo nga aldaw ti pannakadalusna, ipannanto dagitoy iti padi iti ruangan ti Tolda ti Dios.
24: Alaento ti padi ti karnero ken ti lana ket idatagnanto ida a naisangsangayan a sagut iti Apo .
25: Patayennanto ti karnero, ket mangala iti dara sana ipulagid iti piditpidit ti kannawan a lapayag ti tao, iti tangan ti kannawan nga ima ken sakana.
26: Mangipakbo ti padi iti lana iti kannigid a dakulapna
27: sana isawsaw ti kannawan a tammudona, ket iwarisna iti mamimpito iti imatang ti Apo .
28: Pulagidannanto iti lana dagiti pinulagidanna met iti dara: ti kannawan a piditpidit ti tao, ti tangan ti kannawan nga ima ken sakana.
29: Ikabilnanto ti natda a lana nga adda iti dakulapna iti ulo ti tao; kastoy ti panangannongna iti seremonia ti pannakadalus.
30: Kalpasanna, idatagna ti maysa kadagiti kalapati wenno pagaw
31: a daton gapu iti basol ket ti maysa a daton a mapuoran agraman ti daton a makan. Kastoy ti panangannong ti padi iti seremonia ti pannakadalus.
32: Daytoy ti linteg a maipakat iti addaan iti kukutel a saan a makabael a mangidatag kadagiti naituding a daton para iti pannakadalusna.
33: Inted ni Yahweh kada Moises ken Aaron
3435: dagitoy nga alagaden maipapan kadagiti balay a kinaptan ti agwaras a ratik. Annuroten dagitoy dagiti Israelita kalpasan ti isasangpetda idiay Canaan, ti daga nga ited ni Yahweh kadakuada. Siasinoman a makasarak iti ratik iti uneg ti balayna, masapul nga ipakaammona daytoy iti padi.
36: Sakbay a mapan ti padi a mangeksamen iti ratik, paikkatna pay ti amin nga adda iti balay ta no saan, maibilang a narugit ti amin nga adda iti unegna. Kalpasanna, sumrek iti balay,
37: ket sukimatenna ti ratik. No adda makitana a garitgaritan a kasla mangrunrunot iti diding, bumerde man wenno lumabaga,
38: pumanaw sana parikpan ti balay iti las-ud ti pito nga aldaw.
39: Iti maikapito nga aldaw, agsublinto ket eksamenenna manen. No nagwaras ti ratik,
40: palikkabna dagiti bato a kinaptan ti ratik ket maibellengda iti lugar a saan a nadalus iti ruar ti siudad.
41: Kalpasanna, pakarusannanto ti amin a diding ti balay ket ibellengda ti palitada iti saan a nadalus a lugar iti ruar ti siudad.
42: Mangaladanto kadagiti sabali a bato ket suktanda dagiti bato a nalikkab sada pabaroen ti palitada.
43: No agparang manen ti ratik kalpasan ti pannakalikkab dagiti bato ken pannakakarus ti balay ken pannakapalitadana,
44: mapanto kitaen ti padi. No nagwaras ti ratik, saan a nadalus ti balay.
45: Masapul a marebba, ket maipan dagiti bato, tarikayo ken amin a palitadana iti ruar ti siudad iti lugar a saan a nadalus.
46: Maibilang a narugit agingga iti sardam ti siasinoman a sumrek iti balay bayat ti pannakarikepna.
47: Siasinoman nga agidda wenno mangan sadiay, masapul a labaanna dagiti pagan-anayna.
48: Ngem no makita ti padi nga awanen ti ratik kalpasan ti pannakapalitada ti balay, ipakaammonanto a nadalus ti balay iti imatang ti linteg, agsipud ta naan-anay a naikkaten ti ratik.
49: Mangalanto iti dua a tumatayab, sumagmamano a kayo ti sedro, nalabaga a lupot ken hisopo a pangdalus iti balay.
50: Patayenna ti maysa a tumatayab iti ngatoen ti damili a malukong a nakargaan iti kasakdo a danum ti ubbog.
51: Kalpasanna, alaennanto ti kayo ti sedro, ti hisopo, ti nalabaga a lupot ken ti sibibiag a tumatayab, ket itanebna ida iti dara ti tumatayab a naparti ken iti danum a naggapu iti ubbog. Warisannanto ti balay iti mamimpito.
52: Kastoyto ti panangdalusna iti balay babaen iti panangaramatna iti dara ti tumatayab, danum a naggapu iti ubbog, ti sibibiag a tumatayab, kayo ti sedro, hisopo ken ti nalabaga a lupot.
53: Ibulosnanto ti nabiag a tumatayab iti ruar ti siudad ken iti kataltalonan. Kastoy ti panangannong ti padi iti seremonia ti pannakadalus ti balay, ket agbalinto a nadalus iti imatang ti linteg.
54: Dagitoy dagiti linteg a maipakat iti makaakar a sakit ti kudil;
5556: gaddil, letteg wenno dagiti aniaman a limteg; ratik kadagiti lupot wenno balay.
57: Dagitoy a linteg ti mangikeddeng no maibilang a narugit wenno nadalus ti maysa a banag.