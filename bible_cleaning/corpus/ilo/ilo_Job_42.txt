1: Simmungbat ni Job ken ni Yahweh.
2: Ammok a mannakabalinka unay, O Apo ,
: ket maaramidmo ti amin a kayatmo.
3: Damagem no apay a pagduaduaak ti siribmo,
: idinto ta kasta unay ti kinanengnengko.
: Nagsaoak maipapan kadagiti diak maawatan;
: bambanag a nakaskasdaaw unay, saanko nga ammo.
4: Imbagam a dumngegak bayat ti inka panagsao,
: ket padasek a sungbatan dagiti saludsodmo.
5: Nadamdamagko la idi ti maipapan kenka;
: ngem ita, nakitaka kadagiti mismo a mata.
6: Isut' gapuna a mabainak iti amin a naisawangko;
: agbabawiak ket warsiak ti bagik iti tapok ken dapu.
7: Kalpasan ti panangisao ni Yahweh kadagitoy ken ni Job, kinunana ken ni Elifaz, Karurodka kasta met dagiti dua a gagayyemmo, ta saan a pudno ti imbagayo maipapan kaniak, a kas ken ni Job nga adipenko.
8: Ita ngarud, mangalakay iti pito a toro a baka ken pito a kalakian a karnero sayo ited ken ni Job, ket puoranyo dagitoy nga animal a kas datonyo. Idawdawatannakayto ni Job ket sungbatakto ti kararagna. Iti kasta, dikayto ibabain a kas iti kaikarianyo. Ngamin, saan a pudno ti imbagayo maipapan kaniak a kas iti inaramid ni Job.
9: Tinungpal da Elifaz, Bildad ken Zofar ti imbilin ti Yahweh nga aramidenda, ket impangag ni Yahweh ti kararag ni Job.
10: Pinagrang-ay manen ni Yahweh ni Job kalpasan ti panangidawdawatna kadagiti tallo a gagayyemna. Dinoblena ti kaadu ti sigud a sanikua ni Job.
11: Napan kenkuana dagiti amin a kakabsatna ken dagiti sigud a gagayyemna ket nakipagrambakda kenkuana. Inyebkasda ti pannakipagriknada kenkuana ket liniwliwada gapu iti amin a rigat nga impalak-am ni Yahweh kenkuana. Nangted ti tunggal maysa kadakuada iti kuarta ken singsing a balitok.
12: Kadagiti maudi a tawen ti panagbiag ni Job, ad-adu ti bendision nga inted ni Yahweh kenkuana ngem idi damo. Naaddaan iti 14,000 a karnero, 6,000 a kamelio, 2,000 a baka ken 1,000 nga asno.
13: Naparaburan pay iti pito nga annak a lallaki ken tallo a babbai.
14: Pinanagananna ti inauna a babai iti Jemima; ti maikadua, Kesia, ken ti maikatlo, Keren-Happuc.
15: Awan ti babai iti entero a lubong a napimpintas ngem dagiti annak ni Job. Pinatawidan met ida ni Job nga amada a kas iti impatawidna kadagiti kakabsatda a lallaki.
16: Nagbiag pay ni Job iti 140 a tawen ket nakitana pay dagiti appoko ken appokona iti tumeng.
17: Lakay unayen idi matay.