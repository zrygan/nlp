1: Kuna ti Apo ,
: Denggendak, dakay a mayat a maisalakan,
: dakayo nga umay agpatulong kaniak
: Lagipenyo ti bato a nagtaudanyo,
: panunotenyo ti abut a nakaaonanyo.
2: Lagipenyo ni Abraham a kapuonanyo
: ken ni Sara a nangipasngay kadakayo.
: Idi ayabak ni Abraham, awan putotna
: ngem binendisionak ket inikkak kadagiti annak;
: pinaaduk dagiti kaputotanna.
3: Kaasiakto ti Sion,
: ken amin nga agnaed kadagiti rebrebbana.
: Uray no let-ang ti dagana,
: pagbalinekto a minuyongan,
: kas iti inaramidko idiay Eden.
: Addanto sadiay ti rag-o ken ragsak;
: addanto met dagiti kanta a pangidaydayaw
: ken pagyaman kaniak.
4: Denggendak, dakay a tattaok,
: ipangagyo ti innak ibaga
: Ipakaammok ti pannursurok kadagiti nasion;
: agbalinto ti hustisiak a lawag kadakuada.
5: Darasekto nga isalakan ida;
: asidegen ti panagballigik.
: Siakto a mismo ti mangituray kadagiti pagilian.
: Ur-urayen dagiti adayo a daga ti yaayko,
: segseggaanda ti panangisalakanko kadakuada.
6: Tumangadkayo iti langit, kitaenyo ti daga!
: Kaslanto asuk nga agpukaw ti langit;
: marunotto ti daga a kas iti daan a pagan-anay,
: ket matayto a kasla ngilaw dagiti amin a tattaona.
: Ngem agpautto iti agnanayon nga awan inggana
: ti panangisalakan a yegko;
: agnanayonto ti pannakabalinko a mangispal.
7: Denggendak, dakay a makaammo iti nalinteg,
: dakay a mangipapuso iti pannursurok.
: Dikay agbuteng no lalaisen
: ken um-umsiendakayo dagiti tattao;
8: main-inutdanto a marunot
: a kas iti sinanga a lupot!
: Ngem agpautto iti agnanayon
: ti panangisalakan a yegko;
: agpautto iti amin a tiempo
: ti pannakabalinko a mangisalakan.
9: Agriingka, O takiag ti Apo , ket tulongannakami!
: Aramatem ti bilegmo ket isalakannakami;
: aramatem a kas iti inaramidmo kadagiti nagkauna a tiempo,
: idi rinangrangkaymo ni Rahab.
10: Sika pay ti nangpamaga iti taaw,
: ket nangaramidka iti dalan nga aglasat iti danum
: tapno makaballasiw dagiti tattao nga insalakanmo.
11: Siraragsakto a makadanon
: idiay Jerusalem dagiti inispalmo;
: agkakanta ken agpukpukkawdanto iti rag-o.
: Naragsakdanto iti agnanayon nga awan inggana.
: Pulos nga awanton ti ladingit ken leddaangda.
12: Kuna ti Apo ,
: Siak ti mangpapigsa kadakayo.
: Apay a kabutengyo ti tao
: a kasla ruot a mabiit a matay?
13: Nalipatanyo kadin ti Apo ?
: Isu ti nangparsua kadakayo,
: isu ti nangyukrad iti langit
: ken nangipasdek iti fondasion ti daga.
: Apay a kanayon nga agbutengkayo
: iti pungtot dagiti mangidadanes,
: ken sisasagana a mangdadael kadakayo?
: Didakay an-anoen ti pungtotda!
14: Mawayawayaanton dagiti balud;
: atiddogto ti biagda,
: addanto amin a taraon a masapulda.
15: Siak ni Yahweh a Diosyo;
: kiburek ti baybay
: ket pagdaranudorek dagiti dalluyonna.
: Yahweh a Mannakabalin-amin ti naganko!
16: Inyukradko ti langit,
: ket impasdekko ti fondasion ti daga.
: Kunak iti Jerusalem, Dakayo ti tattaok!
: Intedko kadakayo ti pannursurok,
: ket siak a mismo ti mangsalaknib kadakayo.
17: Jerusalem, agriingka!
: Agmurmurayka ket bumangonka!
: Ininummo ti kopa ti pannakadusa
: nga impainum ti Apo kenka gapu iti pungtotna;
: inarub-obmo ket nagbasingbasingka!
18: Awan ti mangidalan kenka,
: awan kadagiti tattaom
: ti mangibin kenka.
19: Dua a didigra ti nagdissuor kenka;
: immay ti gubat a nangdadael iti dagam
: ket nagbisin dagiti tattaom.
: Awan ti mangngaasi kenka.
20: Iti nagsulian ti tunggal kalsada,
: mapasag dagiti tattaom iti kapsutda;
: kasda la ugsa a natiliw iti silo ti mangnganup.
: Nariknada ti bara ti pungtot ti Dios.
21: Dakay nga agsagsagaba iti Jerusalem,
: dakayo nga agbasingbasing a kasla nabartek,
22: salaknibannakayo ti Apo a Diosyo ket kunana
: Alaek ti iggemyo a kopa nga intedko kadakayo gapu iti pungtotko.
: Dinton masapul nga inumenyo
: ti arak a mamagbasingbasing kadakayo.
23: Itedkonto kadagiti nangparparigat kadakayo,
: kadagiti nangipaidda kadakayo kadagiti kalsada,
: ket kaskayo la rugit a binaddebaddekanda.