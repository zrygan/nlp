1: No adda mangidatag iti maysa kadagiti bakana a kas daton a pakikappia, masapul a toro wenno kabaian nga awan depektona.
2: Ipatayna ti imana iti ulo ti animal ket patayenna iti ruangan ti Tolda ti Dios. Ibuyatto dagiti papadi a kaputotan ni Aaron ti dara ti animal kadagiti uppat a sikigan ti altar.
3: Puorandanto dagitoy a paset ti animal a kas daton iti Apo amin a taba dagiti lalaem,
4: dagiti bekkel ken dagiti kimpet a taba ken ti kasayaatan a paset ti dalem.
5: Amin dagitoy, puoran dagiti papadi iti rabaw ti altar agraman dagiti daton a mapuoran. Nabanglo ken makaay-ayo daytoy a daton iti Apo .
6: No karnero wenno kalding ti daton a pakikappia, mabalin a kalakian wenno kabaian, ngem masapul nga awan depektona.
7: No karnero ti idatag ti maysa a tao,
8: ipatayna ti imana iti ulo ti animal ket patayenna iti sangoanan ti Tolda ti Dios. Ibuyat dagiti papadi ti dara ti animal kadagiti uppat a sikigan ti altar.
9: Maidatonto iti Apo dagitoy a paset ti animal: ti taba, ti entero a nataba nga ipus a naputed iti asideg ti duri, dagiti amin a taba a nangbalkot kadagiti lalaem,
10: dagiti bekkel ken dagiti kimpet a taba ken ti kasayaatan a paset ti dalem.
11: Puoranto ti padi amin dagitoy iti rabaw ti altar a kas daton iti Apo
12: No kalding ti idatag ti tao,
13: ipatayna ti imana iti ulo ti animal, ket patayenna iti sangoanan ti Tolda ti Dios. Ibuyat dagiti papadi ti dara ti animal kadagiti uppat a sikigan ti altar.
14: Maidatonto iti Apo dagitoy a paset ti animal: dagiti amin a taba dagiti lalaem,
15: dagiti bekkel ken dagiti kimpet a taba ken ti kasayaatan a paset ti dalem.
16: Puoranto ti padi amin dagitoy iti rabaw ti altar a kas nabanglo a daton iti Apo . Kukua ti Apo dagiti amin a taba.
17: Awan ti Israelita a mapalubosan nga agsida iti taba wenno dara. Agnanayon daytoy nga alagaden a masapul a tungpalenda iti sadinoman a pagnaedanda.