1: Iti daytoy a libro, nailanad dagiti mensahe ti Dios maipapan iti Juda ken Jerusalem. Impakaammona dagitoy ken ni Isaias nga anak ni Amoz kadagiti panawen a panagturay dagiti ari ti Juda: da Uzzias, Jotam, Ahaz ken Hezekias.
2: Kinuna ti Apo , Dakayo a langit ken daga, denggenyo ti saok. Sinukirdak dagiti ubbing a pinadakkelko.
3: Ammo dagiti baka ti akinkukua kadakuada. Ammo met dagiti asno ti lugar a pangpakanan ti apoda kadakuada. Ngem awan ti ammo dagiti Israelita. Saan a makaawat dagiti tattaok.
4: Nasentensiaanka a madadael, sika a managbasol a nasion, dakayo a rinuker ken managdakdakes a tattao! Ilumlomnakayo dagiti basbasolyo! Linaksidyo ti Apo , ti Nasantoan a Dios ti Israel, ket tinallikudanyo.
5: Apay a diyo isardeng ti agsukir? Kayatyo kadi a manayonan pay ti dusayo? Nalapunos ti uloyo iti sugat ket saan a nasalun-at ti puso ken panunotyo.
6: Pasig a sugat ti entero a bagiyo manipud dapan agingga iti ulo. Awan ti nasalun-at a paset ti bagiyo. Nalapunoskayo iti dunor, gaddil ken sugat. Saan a nadalusan wenno nabedbedan dagiti sugatyo. Awan ti nayagas kadakuada.
7: Nadadael a namimpinsan ti pagilianyo ket napuoran dagiti siudadyo agingga a dimmapuda. Iti imatangyo, sakupen dagiti ganggannaet ti dagayo ket dadaelenda ti amin.
8: Ti laeng Jerusalem ti nabati, maysa a siudad a nalakubawan salaknibna a kas iti kalapaw ti agbambantay iti kaubasan wenno iti paglinongan iti talon a namulaan iti pipino.
9: No saan nga impalubos ti Apo a Mannakabalin-amin a makalasat ti sumagmamano a tattao, nadadael koman a namimpinsan ti Jerusalem a kas iti Sodoma ken Gomorra.
10: Jerusalem, maipada dagiti turayem ken tattaom kadagidi turayen ken tattao ti Sodoma ken Gomorra. Denggem ti ibagbaga ti Apo kenka. Imdengam ti isursuro ti Dios kenka.
11: Kunana, Ipagarupmo kadi a kayatko dagiti amin a daton nga idatdatagmo kaniak? Naumaakon kadagiti karnero nga idatdatagmo a daton a mapuoran ken iti taba dagiti kasayaatan nga animal. Diak kayaten ti dara dagiti toro a baka, karnero ken kalding.
12: Siasino ti nangibaga nga agitugotkayo kadagitoy no umaykay agdaydayaw kaniak? Siasino ti nangibaga kadakayo nga umaykay agpagnapagna iti Templok?
13: Diak kayaten dagiti awan serserbina a datonyo. Naumaakon iti angot ti insenso nga idatdatonyo. Diak maanusan dagiti panangrambakyo iti Fiesta ti Lutuad, ti Aldaw a Panaginana, ken panaggigimongyo. Namulitanda amin gapu kadagiti basbasolyo.
14: Kagurak ti panangrambakyo iti Fiesta ti Lutuad ken ti panangrambakyo kadagiti nasantoan nga aldaw. Nagbalindan a dadagsen a diakon maibturan.
15: No agkararagkayo nga umawag kaniak, dikayto talliawen. Uray kararagkayo a kararag, dikayto denggen ta namansaan iti basol dagiti imayo.
16: Dalusanyo dagiti bagbagiyo. Isardengyon ti amin a kinadakes a makitkitak nga ar-aramidenyo. Wen, isardengyon ti agaramid iti dakes
17: ket sursuroenyo ti agaramid iti naimbag. Ikagumaanyo a maipakat ti hustisiatulonganyo dagiti maidadanes, ikalinteganyo dagiti ul-ulila, ket salaknibanyo dagiti balo.
18: Kuna ni Yahweh, Ita, umaykayo ta aglilinnawagtayo. Nalabaga ti mansayo gapu iti basol, ngem dalusankayo agingga nga agbalinkayo a napudaw a kas iti kapas. Uray no nakalablabbaga ti mansayo, pumudawkayto a kas iti puraw a de lana.
19: No la ket agtulnogkayo kaniak, sagrapenyonto dagiti agkakaimbag a maapit iti daga.
20: Ngem no dikay agtulnog ket sukirendak, masentensiaankayto a matay. Daytoy ti sao ni Yahweh.
21: Daydi siudad a napudno, awanen dumana iti balangkantis a babai! Nagtaeng idi sadiay dagiti nalinteg a tattao, ngem ita, pasig a mammapatay ti nabati.
22: Jerusalem, mayarigka idi iti pirak ngem ita, awanen ti serserbim. Kaska la naimas nga arak idi, ngem ita, nagamporankan iti danum.
23: Nasukir dagiti pangulom ket gagayyem ida dagiti mannanakaw. Kanayonda nga umawat iti regalo ken pasuksok. Ngem dida ikalintegan dagiti ul-ulila iti pangukoman wenno denggen dagiti balo a babbai no idatagda ti darumda.
24: Ita ngarud, denggenyo ti sao ti Apo a Mannakabalin-amin, ti mannakabalin a Dios ti Israel. Kunana, Balsenkayto, dakayo a kabusorko, ket awanton ti parikut a yegyo kaniak.
25: Ipariknakto kadakayo ti pungtotko. Dalusankayto a kas iti pannakagugor ti landok. Ikkatek amin a kinarugityo.
26: Ikkankayto kadagiti pangulo ken mammagbaga a kas kadagidi adda kadakayo idi un-unana. Kalpasanna, maawaganto ti Jerusalem a nalinteg ken napudno a siudad.
27: Gapu ta nalinteg ti Apo , isalakannanto ti Jerusalem ken dagiti amin a tattao sadiay nga agbabawi iti basolna.
28: Ngem pukawennanto ti siasinoman nga agbasol ken agsukir kenkuana. Papatayennanto amin dagiti mangtallikud kenkuana.
29: Agbabawikayto iti panagdaydayawyo kadagiti kayo ken ti panagipasdekyo kadagiti minuyongan a sagrado kadakayo.
30: Magangokayto a kas iti matmatay a kayo ti lugo, kas iti hardin a di masibsibogan.
31: Kas iti pannakapuor ti nagango a kayo babaen iti apuy, kastanto met ti pannakadadael dagiti nabileg a tattao gapu kadagiti dakes nga aramidda ket awanto ti makaatipa iti pannakadadael.