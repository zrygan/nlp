1: Nagsao ti Apo kaniak,
2: Kinunana, Anak ti tao, ibagam iti agturay iti Tiro a siak nga Apo a Dios , kastoy ti kunak kenkuana: Iti kinapalangguadmo, kunam a maysaka a dios. Kas maysa a dios, kunam nga agtugtugawka iti trono a linawlaw dagiti taaw. Nalabit nga ipagarupmo a maysaka a dios, ngem taoka laeng, saanka a dios.
3: Ipagarupmo a nasirsiribka ngem ni Danel, nga awan ti palimed a mailemmeng kenka.
4: Gapu iti sirib ken laingmo, bimmaknangka ket adu ti naurnongmo a balitok ken pirak.
5: Adu a sanikua ti naurnongmo gapu iti sikapmo nga agtagtagilako. Anian a tangsitmo gapu iti kinabaknangmo.
6: Ngarud, siak nga Apo a Dios , kastoy ti kunak: Agsipud ta ipagarupmo a masiribka a kas maysa a dios,
7: ibaonkonto dagiti naranggas a kabusor a mangdarup kenka. Dadaelendanto dagiti amin a sanikuam a nagun-odmo babaen iti laing ken siribmo.
8: Papatayendakanto, ket itanemdakanto iti lansad ti taaw.
9: Inton umaydaka papatayen, makunamto pay la kadi a maysaka a dios? Inton sangoem dagiti mangpapatay kenka, mataykanto ta saanka met a pudno a dios.
10: Mataykanto a kasla aso iti ima dagiti ganggannaet nga awan diosna. Siak nga Apo a Dios ti nagbilin.
11: Nagsao manen ti Apo kaniak.
12: Kinunana, Anak ti tao, agladingitka gapu iti kinadaksanggasat nga agur-uray iti ari ti Tiro. Ibagam kenkuana a siak nga Apo a Dios , kastoy ti kunak: Pagulidananka idi nga awan ti pagkuranganna. Nagpaiduma idi ti sirib ken taermo.
13: Nagnaedka idiay Eden a hardin ti Dios, ket nagalahaska iti amin a kita ti napateg a bato: rubi, diamante, topasio, berilio, karnelia, haspe, safiro, esmeralda ken karbunkulo. Adda idi al-alahasmo a balitok. Naaramidda nga agpaay kenka iti aldaw a pannakaparsuam.
14: Nangikabilak sadiay iti nakabutbuteng nga anghel a mangguardia kenka. Nagnaedka iti nasantoan a bantayko ket nagnaka iti baet dagiti rumimatrimat a napateg a bato.
15: Awan ti pakapilawan ti amin nga aramidmo manipud aldaw a pannakaparsuam agingga a rinugiam ti nagaramid iti dakes.
16: Maringgoranka idi nga aggatang ken aglako ket dayta ti nakaipuonan ti panagranggas ken panagbasolmo. Isut' gapuna a pinapanawka iti nasantoan a bantayko. Pinapanawnaka ti anghel a mangguguardia kenka iti baet dagiti rumimatrimat a napateg a bato.
17: Pinagpalangguadmo ti kinataermo ket pinagbalinnaka a maag ti kinalatakmo. Gapu iti daytoy, impasagka iti daga, ket binaybay-anka a pakaballaagan dagiti dadduma nga ari.
18: Gapu ta dakes ti wagas ti panaggatang ken panaglakom, natulawan dagiti lugar a pagdaydayawam. Isut' gapuna a pinuorak ti siudad agingga a dimmapu. Amin a kumita kenka ita, makitadakan a dimmapu.
19: Napukawkan, wen, awankan iti agnanayon, ket mabuteng dagiti amin a nasion a nakaam-ammo kenka. Maamakda amangan no lak-amenda met ti napasamak kenka.
20: Kinuna ti Apo kaniak,
21: Anak ti tao, babalawem ti siudad ti Sidon.
22: Ibagam kadagiti tattao sadiay a siak nga Apo a Dios , kastoy ti kunak: Sidon, siak ti kabusormo. Idaydayawdakto dagiti tattao gapu iti aramidek kenka. Kalpasan ti panangdusak kadagiti agnaed kenka, maammoandanto a siak ti Apo ken no kasano ti kinasantok.
23: Yegkonto dagiti sakit kenka, ket pagayusekto dagiti dara kadagiti kalsadam. Madarupkanto iti amin a suli, ket mapapatayto dagiti tattaom. Iti kasta, maammoamto a siak ni Yahweh.
24: Kinuna ti Apo , Awanton kadagiti kabangibang a nasion a nangum-umsi iti Israel ti agbalin manen a kas puris ken siit a mangsugat kenkuana. Maammoandanton a siak ti Apo a Dios .
25: Kinuna ti Apo a Dios , Isublikto dagiti Israelita. Alaekto ida kadagiti nasion a nangiwarawaraak kadakuada, ket maammoanto dagiti amin a nasion a nasantoanak. Agnaedto dagiti Israelita iti bukodda a daga nga intedko ken ni Jacob nga adipenko.
26: Sadiay, agipatakderdanto kadagiti balbalayda ken agmuladanto iti ubas. Addanto kappia sadiay ket natalgedto ti panagbiagda kalpasan ti panangdusak kadagiti nasion a nangum-umsi kadakuada, ket awanton ti pakaan-anoan ti Israel. Iti kasta, maammoandanto a siak ni Yahweh a Diosda.