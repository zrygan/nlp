1: Dagitoy dagiti sao ni Amos a maysa nga agpaspastor iti ili ti Tekoa. Impaltiing ti Dios kenkuana dagitoy a banag maipapan iti Israel dua a tawen sakbay daydi ginggined. Ni Uzzias idi ti ari ti Juda ket ni Jeroboam nga anak ni Joas ti ari ti Israel.
2: Kinuna ni Amos,
: Agungor ti Apo idiay Sion,
: ket gumluong ti timekna idiay Jerusalem.
: Gapu iti daytoy, agtikag dagiti pagpastoran
: ken aglaylay dagiti ruot ti Bantay Carmel.
3: Kuna ni Yahweh, Kanayon nga agbasol dagiti taga-Damasco, isu nga awan duadua a dusaekto ida. Nakabutbuteng a kinaranggas ti impalak-amda kadagiti taga-Galaad.
4: Ngarud, mangidissuorakto iti apuy iti palasio ti Siria ket puorakto agingga a dumapu dagiti sarikedked ni Ari Benhadad.
5: Lasanglasangekto dagiti ruangan ti siudad ti Damasco. Pukawekto dagiti agnanaed iti Tanap ti Aven ken ti pangulo ti Beteden. Maitalawto dagiti tattao ti Siria ket maipanda a kas balud iti daga ti Kir.
6: Kuna ni Yahweh, Kanayon nga agbasol dagiti taga-Gaza, isu nga awan duadua a dusaekto ida. Impanawda ti amin nga umili iti maysa a pagilian ket inlakoda ida a kas tagabu kadagiti taga-Edom.
7: Ngarud, mangidissuorakto iti apuy kadagiti bakud ti Gaza tapno mapuoran agingga a dumapu dagiti sarikedked ti siudad.
8: Italawkonto dagiti agtuturay iti siudad ti Asdod ken iti siudad ti Askelon. Dusaekto ti siudad ti Ekron, ket matayto dagiti amin a natda kadagiti Filisteo.
9: Kuna ni Yahweh, Kanayon nga agbasol dagiti taga-Tiro, isu nga awan duadua a dusaekto ida. Impanawda ti amin nga umili iti maysa a pagilian ket inyawatda ida kadagiti taga-Edom. Sinalungasingda ti tulag ti pannakigayyem.
10: Ngarud, mangidissuorak iti apuy kadagiti bakud ti Tiro tapno mapuoran agingga a dumapu dagiti sarikedkedna.
11: Kuna ni Yahweh, Kanayon nga agbasol dagiti taga-Edom, isu nga awan duadua a dusaekto ida. Kinamatkamatda dagiti kakabsatda nga Israelita, ket pulos a dida nangngaasi. Awan patingga ti pungtotda ket pulos a dida pinagbaaw.
12: Ngarud, mangidissuorak iti apuy iti siudad ti Teman tapno mapuoran agingga a dumapu dagiti sarikedked ti Bosra.
13: Kuna ni Yahweh, Kanayon nga agbasol dagiti taga-Ammon, isu nga awan duadua a dusaekto ida. Iti pannakigubgubatda tapno makagun-odda iti nalawlawa a daga, binutiakanda dagiti masikog a babbai iti Galaad.
14: Mangidissuorakto ngarud iti apuy kadagiti bakud ti Rabba tapno mapuoran agingga a dumapu dagiti sarikedkedna. Iti dayta nga aldaw, addanto ikkis iti paggugubatan. Nadawelto ti gubat a kas iti napigsa a bagio.
15: Maitalawto ti ari ken dagiti ofisialesna ket maipanda iti sabali a daga.