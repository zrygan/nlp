1: Iti maika-18 a tawen a panagturay ni Ari Jeroboam iti Israel, nangrugi met a nagari ni Abias idiay Juda.
2: Tallo a tawen ni Abias a nagturay idiay Jerusalem. Ni Micaias nga anak ni Uriel a taga-siudad ti Gabaa ti inana.
: Rimsua ti panaggubat da Abias ken Jeroboam.
3: Nangbuangay ni Abias iti maysa nga armada a buklen ti 400,000 a mannakigubat ket sinaranget met ti armada ni Jeroboam a buklen ti 800,000 a mannakigubat.
4: Nagranget dagiti dua nga armada iti katurturodan ti Efraim. Simmang-at ni Ari Abias iti Bantay Zemaraim ket impukkawna daytoy ken ni Jeroboam ken kadagiti Israelita: Denggendak!
5: Diyo kadi ammo a nakitulag ti Apo a Dios ti Israel ken ni David? Inkarina nga agturayto iti agnanayon dagiti kaputotan ni David iti Israel. Saan a masalungasing daytoy a katulagan.
6: Ngem kaskasdi nga immalsa ni Jeroboam nga anak ni Nebat; binusorna ni Solomon, ti arina.
7: Iti saan a mabayag, nangummong iti maysa a bunggoy dagiti barrairong a lallaki ket impapilitda ti kayatda ken ni Rehoboam nga anak ni Solomon. Ubing pay unay ni Rehoboam nga awan ti padpadasna ket dina mabalin a suppiaten ida.
8: Ita, panggepyo a busoren ti turay nga inted ti Apo kadagiti kaputotan ni David. Dakkel ti armadayo ket adda kadakayo dagiti balitok a sinan-baka nga inaramid ni Jeroboam nga agpaay a didiosenyo.
9: Pinapanawyo dagiti papadi ti Apo , isuda a kaputotan ni Aaron; kasta met ti inaramidyo kadagiti Levita. Nangdutokkayo kadagiti bukodyo a papadi. Apay a tinuladyo ti ar-aramiden dagiti sabali a nasion? Ita, no la ketdi adda baka wenno pito a karnero ti maysa a tao, mabalinnan ti pakonsagrar a padi nga agserbi kadagiti didiosenyo!
10: Ngem agserserbikami pay laeng iti Apo a Diosmi ket dikami simmina kenkuana. Aramiden dagiti papadi a nagtaud iti kaputotan ni Aaron dagiti annongenda ket tulongan ida dagiti Levita.
11: Binigat ken rinabii nga agidatagda kenkuana iti insenso ken animal a mapuoran a sibubukel. Idatagda dagiti datonda a tinapay iti maysa a lamisaan a nadalus iti imatang ti linteg ket rinabii a pasgedanda dagiti pagsilawan kadagiti balitok a kandelero. Aramidenmi dagiti imbilin ti Apo ngem binaybay-anyo ti Apo .
12: Ti Dios a mismo ti pangulomi ket adda ditoy dagiti papadina a sisasagana a mangpuyot kadagiti trumpetada a mangipakaammo iti pananggubatmi kadakayo. Tattao ti Israel, diyo gubaten ti Apo a Dios dagidi kapuonanyo! Saankayo nga agballigi!
13: Kabayatanna, nangibaon ni Jeroboam iti sumagmamano a soldadona a mangdarup iti armada ti Juda iti likud ket dagiti dadduma sarangtenda ida iti sangon-sango.
14: Inwaras dagiti taga-Juda ti panagkitada ket natakkuatanda a nalikmutda. Nagpatulongda ken ni Yahweh ket pinuyot dagiti papadi dagiti trumpeta.
15: Nagriaw iti napigsa dagiti taga-Juda ket babaen iti panangipangulo kadakuada ni Abias, dimmarupda; pinarmek ti Dios ni Jeroboam ken ti armada ti Israel.
16: Intarayan dagiti Israelita dagiti tattao ti Juda; binay-an ti Dios a parmeken ida dagiti taga-Juda.
17: Pinarmek ni Abias ken ti armadana dagiti Israelita agingga a nawarawarada. Natay ti 500,000 a kalaingan a mannakigubat ti Israel.
18: Gapu ta nagtalek dagiti tattao ti Juda ken ni Yahweh a Dios dagidi kapuonanda, nagballigida iti pannakigubatda iti Israel.
19: Intuloy ni Abias ti panangsunsonna iti armada ni Jeroboam ket sinakupna ti sumagmamano kadagiti siudadna: Betel, Jesana ken Efron, agraman dagiti barrio iti asideg ti tunggal siudad.
20: Saan a napasubli ni Jeroboam ti turayna bayat ti panagturay ni Abias. Kamaudianna, dinissoan ni Yahweh ket natay.
21: Ngem bimmilbileg ti turay ni Abias. Sangapulo ket uppat dagiti assawana; 22 dagiti lallaki nga annakna, 16 dagiti babbai.
22: Nailanad iti Pakasaritaan ni Profeta Iddo ti dadduma a pakasaritaan ni Abias, agraman dagiti insaona ken dagiti inaramidna.