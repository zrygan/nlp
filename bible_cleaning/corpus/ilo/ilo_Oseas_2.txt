1: Awaganyo ngarud dagiti padayo nga Israelita iti Tattao ti Dios ken Ay-ayaten ti Apo .
2: Annakko, kasaoyo ni inayo
: uray no ibilangkon a saanko nga asawa
: ket saan metten a siak ti asawana.
: Agpakpakaasikayo kenkuana
: nga isardengnan ti pannakikamkamalalana
: ken panagbalbalangkantisna.
3: No dina isardeng ti aramidna,
: labusak ket bay-ak a lamolamo
: a kas iti daydi nga aldaw a pannakaipasngayna,
: a kas iti aldaw a pannakayanakna.
: Pagbalinek a natikag a daga nga awan ti agtubo a mula,
: ket matayto iti waw.
45: Diak kaasian dagiti annakna;
: balangkantis nga awan babainna ti inada.
: Mismo nga isu ti nagkuna, Surotek dagiti kaayan-ayatko,
: isuda a mangted kaniak iti inumen ken taraonko,
: pagan-anay a de lana ken linen, lana ken arak.
6: Daytoy ti gapuna nga aladak iti siitsiitan,
: bakudak ti pagnaanna tapno isardengnan dagiti aramidna.
7: Surotennanto dagiti kaayan-ayatna,
: dinanto makamakam ida.
: Birokennanto ida ngem awanto ti masarakanna kadakuada.
: Kalpasanna, kunananto,
: Agsubliak ken ni asawak, ta nasaysayaat ti kasasaadko idi iti dennana ngem ita.
8: Pulos a dina bigbigen
: a siak ti mangmangted idi kenkuana
: iti trigo, arak, ti lana ken amin
: a balitok ken pirak nga inusarna iti panagdaydayawna
: ken ni Baal a didios.
9: Daytoy ti gapuna nga iti tiempo ti panagapit,
: alaekto met laeng ti trigo ken ti arakko.
: Alaekto met laeng ti intedko a pagan-anayna
: a de lana ken linen.
10: Iti sango dagiti kaayan-ayatna
: ikkatek amin a kawesna agingga a lamolamo
: ket awanto ti makaisalakan kenkuana
: iti pannakabalinko.
11: Gibusakon dagiti parambakna
: fiestana iti lutuad,
: dagiti Aldaw a Panaginana a ngilinenna,
: ken amin a nangayed a gimongna.
12: Dadaelekto dagiti kaubasan ken kaigosanna
: a kinunana nga inted dagiti kaayan-ayatna,
: kas tangdanna iti panagserbina kadakuada.
: Pagbalinek a kabakiran dagiti kaubasan ken minuyoganna;
: dadaelento ida dagiti atap nga ayup.
13: Wen, dusaekto tapno ikarona dagidi tiempo a nalipatannak,
: idi nagpuor iti insenso kas datonna ken ni didiosen a Baal,
: idi agar-aritos ken agkukuentas
: a nangsurot kadagiti kaayan-ayatna.
: Siak, ni Yahweh, ti nangibaga iti daytoy.
14: Isut' gapuna nga ipankonto manen iti let-ang.
: Magun-odkonto manen ti panagayatna babaen
: kadagiti makaay-ayo a sarita.
15: Isublikto kenkuana dagiti kaubasanna,
: ket pagbalinekto ti Tanap ti Akor a ruangan ti namnama.
: Sungbatannakto sadiay
: a kas idi agtutubo pay laeng,
: idi rimmuar idiay Egipto.
16: Iti dayta nga aldaw,
: Asawak, kunananto kaniak.
: Dinakton awagan iti Baalko.
17: Dinanton baliksen wenno mangngegan,
: ti nagan dagiti Baal.
18: Iti dayta a tiempo, makitulagakto kadagiti amin nga atap nga ayup ken tumatayab tapno dida an-anoen dagiti tattaok. Ikkatekto amin nga armas a pakigubat iti daga, amin a kampilan ken bai tapno agbiag a natalna ken natalged dagiti tattaok.
19: Israel, pagbalinenkanto nga asawak;
: Napudnoakto ket dikanto baybay-an;
: Ipakitakto kenka ti di agbalbaliw nga ayat ken panangngaasi
: ket agnanayonto a kukuaka.
20: Tungpalekto ti karik ta kukuaka
: ket bigbigennakto a kas Apo .
2122: Iti dayta a tiempo, ipangagkonto dagiti kararag dagiti Israelita. Pagtudoekto ket agtubonto ti adu a trigo, ubas, ken olibo.
23: Ipasdekkonto dagiti tattaok iti pagilian ket parang-ayekto ida. Ipakitakto ti panagayatko kadagiti makunkuna a Saan a Maay-ayat ken kadagiti makunkuna a Dakayo ti tattaok. Kunakto, Dakayo dagiti tattaok, ket isungbatdanto, Sika ti Diosmi.