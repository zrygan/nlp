1: Agtawen ni Sara iti 127
2: idi matay idiay Hebron, iti daga ti Canaan. Dinung-awan ni Abraham ti ipapatay ni Sara.
3: Pinanawan ni Abraham ti nakaimassayagan ni Sara ket napan nakisao kadagiti Heteo. Kinunana,
4: Maysaak a ganggannaet nga agnaed iti dagayo. Pangngaasiyo ta lakoandak iti daga a pangitanemak iti asawak.
5: Kinuna dagiti Heteo,
6: Denggennakami, apo. Bigbigendaka a naindaklan a pangulo iti lugarmi. Itabonmo ti asawam iti kasayaatan a tanem a kukuami. Maragsakan ti siasinoman kadakami a mangted kenka iti pangitanemam kenkuana.
7: Nagtamed ni Abraham iti sangoananda,
8: ket kinunana, No ipalubosyo nga itabonko ditoy ti asawak, pangngaasiyo ta dawatenyo ken ni Efron a Heteo ken anak ni Zohar
9: nga ilakona kaniak ti rukib ti Macpela nga adda iti asideg ti pungto ti dagana. Dawatenyo kenkuana nga ilakona kaniak iti tumutop a bayadna ditoy imatangyo, tapno matagikuak a pagitaneman.
10: Nairana nga adda idi ni Efron iti dayta a tallaong dagiti padana a Heteo iti paguummongan iti ruangan ti siudad. Kinunana a dengdenggen ti amin,
11: Denggem, apo. Itedko kenka ti entero a talon agraman ti rukib sadiay. Saksian daytoy dagiti kailiak nga adda ditoy.
12: Ngem nagtamed ni Abraham iti sangoanan dagiti umili,
13: ket kinunana ken ni Efron tapno mangngegda amin, Dawatek kenka a denggennak. Gatangek ti entero a talon. Alaem ti pagbayadko, ket sadiay ti pangitanemak iti asawak.
14: Simmungbat ni Efron,
15: Denggennak, apo. Uppat a gasut a bagi ti pirak ti pateg ti talonngem mano met la dayta kadata? Itanemmo latta sadiay ti asawam.
16: Immanamong ni Abraham, ket nangtimbang iti gatad nga imbaga ni Efron iti imatang dagiti tattao400 a bagi ti pirak kas mayannurot iti pagtimbangan dagiti agtagtagilako.
17: Kastoy ti panangtagikua ni Abraham iti daga ni Efron idiay rukib ti Macpela iti daya ti Mamre. Mairaman ti rukib nga adda sadiay ken amin a kayo iti sakup ti talon.
18: Binigbig dagiti Heteo a dimmar-ay iti dayta a tallaong a kukuan ni Abraham ti talon.
19: Intanem ngarud ni Abraham ni Sara nga asawana iti dayta a rukib ti Macpela.
20: Kastoy ti panangtagikua ni Abraham iti talon ken iti rukib a kukua idi dagiti Heteo, ket inusarna a pagitaneman.