1: Awanen duadua ni Balaam a kayat ni Yahweh a bendisionanna dagiti Israelita, isu a saanen a napan nagbirok kadagiti pagilasinan iti panagipadtona. Nagturong iti let-ang
2: ket nakitana dagiti Israelita a nagkampo a nabunggo-bunggoy iti tunggal tribu. Inturayan ti espiritu ti Dios
3: ket inyebkasna daytoy a padto
: Sao daytoy ni Balaam nga anak ni Beor,
: padto ti tao a nalawag ti makitana
4: Ken mangngegna ti ibagbaga ti Dios.
: Simumulagatak ket makitak ti parmata
: nga aggapu iti Dios a Mannakabalin-amin.
5: Napintas dagiti tolda ti Israel.
6: Kasda la atiddog nga intar ti palma
: wenno minuyongan iti igid ti karayan.
: Kasda la aloe nga immula ti Apo
: wenno sedro iti igid ti waig.
7: Addaandanto iti tudo a nabuslon
: agmuladanto kadagiti mapadanuman a taltalon.
: Nabilbilegto ngem ni Agag ti arida,
: lumawanto ti sakupen ti pagturayanna.
8: Inruar ti Dios ida idiay Egipto.
: Makiranget gapu kadakuada a kasla atap a baka.
: Alun-onenda dagiti kabusorda,
: bungbungtolenda dagiti tultulangda
: ket tukkotukkolenda dagiti panada.
9: Mayarig ti nasion iti nabileg a leon
: a no matmaturog awan makaitured a mangriing kenkuana.
: Mabendisionan ti mangbendision iti Israel
: ket mailunod ti mangilunod kenkuana.
10: Nangmesmes ni Balak gapu iti pungtotna ket kinunana ken ni Balaam, Pinaayabanka a mangilunod kadagiti kabusorko. Apay a binendisionam ida? Ket namitlo pay!
11: Agawidkan! Inkarik a gunggonaanka ngem saan nga impalubos ti Apo .
12: Kinuna ni Balaam, Imbagak kadagiti imbaonmo nga
13: uray itedmo kaniak ti amin a pirak ken balitok iti palasiom, diak mabalin a sukiren ti Apo ; diak mabalin nga aramiden ti saanna a paaramid. Ti laeng ibaga kaniak ti Apo ti ibagak.
14: Kinuna ni Balaam ken ni Balak, Agawidakon kadagiti tattaok ngem sakbay nga agawidak, ballaaganka maipapan iti aramiden dagiti Israelita kadagiti tattaom iti masakbayan.
15: Ket inyebkasna daytoy a padto
: Sao daytoy ni Balaam nga anak ni Beor,
: padto ti tao a nalawag ti makitana
16: ken mangngegna ti ibagbaga ti Dios,
: ket awatenna ti pannakaammo nga agtaud iti Kangatoan.
: Simumulagatak ket makitak ti parmata nga aggapu iti Dios a Mannakabalin-amin.
17: Makitak ti Israel iti masakbayan
: Addanto ari a tumaud iti dayta a pagilian,
: Kaslanto naraniag a bituen.
: Manipud iti Israel, tumpuarto a layap
: Burakennanto ti ulo ti Moab,
: ket parmekennanto dagiti amin a tattao ti Set.
18: Agballiginto kadagiti kabusorna iti Edom,
: ket tagikuaennanto ti dagada
: ket pumigpigsa latta dagiti Israelita.
19: Ibaddebaddekto ida ti nasion ti Israel,
: ket ikisapnanto dagiti makalasat.
20: Iti parmata ni Balaam, nakitana dagiti Amalekita ket impadtona daytoy
: Ti Amalec ti kabilgan iti amin a pagilian,
: ngem iti kamaudiananna mapukawto iti agnanayon.
21: Iti parmatana, nakitana dagiti Kineo ket impadtona daytoy
: Natalged ti lugar a pagnaedanyo,
: natalged a kas iti umok iti nangato a rangkis.
22: Ngem madadaelkayto, dakayo a Kineo,
: inton italawdakayo a kas balud dagiti Asirio.
23: Impadto daytoy ni Balaam
: Siasino dagitoy a tattao nga aguummong iti amianan?
24: Manipud Chipre, sumangpet dagiti bapor
: Lugan dagiti umay mangraut;
: parmekendanto ti Asiria ken Babilonia,
: ngem uray isuda mapukawdanto iti agnanayon.
25: Kalpasanna, nagawid ni Balaam ket nagturong met ni Balak iti papananna.