1: Kuna ti Apo , Puyotenyo ti trumpeta! Adda dagiti kabusor a sumiplag iti dagak a kas kadagiti agila nga agam-ampayag. Winaswas ngamin dagiti tattaok ti tulagko, ket sinalungasingda ti pannursurok.
2: Uray no bigbigendak a kas Diosda ken kunada a tattaok ida, ket ibagada nga am-ammodak,
3: linaksidda met ti naimbag. Daytoy ti gapuna a sunsonento ida dagiti kabusorda.
4: Nagisaad dagiti tattaok kadagiti ari nga awan ti pammalubosko. Nangdutok kadagiti agtuturay, agtuturay a diak binendisionan, wenno inanamongan. Innalada dagiti pirak ken balitokda ket nagaramidda kadagiti imahen a puon ti pakadadaelanda.
56: Kagurak ti balitok a sinan-baka a pagdaydayawan dagiti taga-siudad ti Samaria. Kasta unay ti pungtotko kadakuada. Kasano pay kabayag a gibusanda ti panagdaydayawda kadagiti imahen? Saan a Dios dayta a didiosen; aramid laeng ti tao. Maburburakto ti balitok a sinan-baka a pagdaydayawanda idiay Samaria.
7: Angin ti imulada,
: ket alipugpogto ti apitenda!
: Nadadael dagiti mulada,
: awan ti bungada.
: Ngem uray no adda bungada,
: kanento dagiti ganggannaet.
8: Nagbalin ti Israel a kas iti dadduma a pagilian ket awanen serserbina a kas iti nabuong a banga.
9: Ngamin, nasubeg dagiti tattao ti Israel kas iti atap nga asno a mapan iti kaykayatna. Nagkamang iti Asiria ket nagbayad iti sumagmamano a pagilian tapno salaknibanda.
10: Iti saan a mabayag, agtiritirda iti ut-ot inton idadanes ida ti emperador ti Asiria.
11: Uray mangbangon dagiti tattao ti Israel iti adu nga altar a pangikkat iti basol, umadu met ti lugar a pagbasolanda!
12: Uray no isuratko dagiti adu a lintegko
: nga agpaay kadakuada,
: ibilangda dagitoy nga awan serserbina.
13: Magustoanda ti agidatag iti sakrifisio, ket kanenda ti karne dagiti idatonda. Ngem siak, ni Yahweh, diak maragsakan kadakuada, ket ita malagipko ti basolda ket dusaek ida. Isublikto ida idiay Egipto.
14: Nagipatakder dagiti tattao ti Israel kadagiti palasio, ngem nalipatanda ti Namarsua kadakuada. Adu a nasarikedkedan a siudad ti binangon dagiti tattao ti Juda. Ngem mangyegakto iti apuy a mangpuor kadagiti palasioda ken dagiti siudadda.