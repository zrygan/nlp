1: Dagiti proberbio ni Solomon nga anak ni David ken ari ti Israel.
2: Adtoy dagiti proberbio a makatulong kadakayo tapno mailasinyo ti kinasirib ken nasayaat a pammagbaga, tapno maawatanyo dagiti pagsasao a nauneg ti kaipapananda.
3: Maisurodakayo nga agbiag a manakem, agbiag iti kinalinteg, kinapudno ken kinatakneng.
4: Mapagbalinda a masirib dagiti awan padasna ket matulonganda dagiti agtutubo a lallaki a mangusar iti panunotda.
5: Manayonan dagitoy a proberbio ti pannakaammo dagiti masirib. Maidalanda dagiti adda adalna,
6: tapno maawatanda dagiti naitalimeng a kaipapanan dagiti proberbio ken dagiti salsaludsod dagiti masirib.
7: Tapno maaddaanka iti ammo, masapul nga agdayaw ken agbutengka iti Apo . Laisen dagiti maag ti kinasirib ket dida kayat ti agsursuro.
8: Anakko, ipangagmo ti ibaga da amam ken inam kenka.
9: Ti pannursuroda pasayaatenna ti kababalinmo. Mayarigda iti napintas a turban wenno kuentas a mangpapintas iti langam.
10: Anakko, no sulisogendaka dagiti managbasol, dika sumuko.
11: Kunada, Umayka ta intay agbirok iti patayentayo. Pagang-angawantayo a darupen dagiti awan basolna a tattao.
12: Nalabit a nakaradkad ken sibibiagda no masarakantay ida, ngem nataydanton no malpastayo ti kaykayattayo kadakuada.
13: Makasaraktayto iti amin a kita ti kinabaknang, ket punnoentayo dagiti balbalaytay iti masamsam.
14: Umayka kumuyog kadakami ket pagbibingayantayto dagiti matakawtayo.
15: Anakko, dika makikuyog kadagiti kakasta a tattao. Adaywam ida.
16: Aggagarda unay nga agaramid iti dakes ken madadaanda a pumatay.
17: Awan serserbi ti iket a maiwayat no kitkitaen ti tumatayab a kayatmo a tiliwen.
18: Ngem agiwayat dagiti kakasta a tattao iti silo a pakatiliwan ken pakatayandanto met laeng.
19: Awan duadua a ti panagarang, isunto met laeng ti pakatayan ti agarang. Kasta ti pagbanagan ti siasinoman nga agbiag iti kinaranggas.
20: Denggem! Umaw-awag ti kinasirib kadagiti kalsada ken kadagiti plasa.
21: Um-umkis kadagiti ruangan ti siudad, ken iti sadinoman a paguummongan dagiti tattao. Kunana
22: Dakayo a maag, kasano pay kabayag ti kayatyo a kastoy ti kasasaadyo? Kaanonto a maumakayo a manglalais iti pannakaammo? Dikay kadi makasursuro?
23: Ipangagdak no tubngarenkayo. Balakadankay iti naimbag, ket ipakaammok kadakayo ti adda kaniak a kinasirib.
24: Inay-ayabankayo, inaw-awiskayo nga umay ngem didak impangag. Didak inkaskaso.
25: Diyo intaltalek dagiti pammagbagak ket diyo impalubos nga aturenkayo.
26: Iti kasta, no adda mapagtengyo a rigat, katawaankayto. Pagang-angawankayto inton adda kabutengyo.
27: Inton dumteng kadakayo a kas bagio, mangyeg iti nadawel nga angin ti rigat ket aglak-amkay iti ut-ot ken tuok.
28: Inton mapasamak dagitoy, tarigagayanyonto ti sirib ngem dikayto ipangag. Birokendakto iti amin a suli ngem didakton masarakan.
29: Kinagurayo ti pannakaammo ken diyo kinayat ti agbuteng iti Apo .
30: Diyo inawat ti pammagbagak ket dikay nangikaskaso idi binabalawkayo.
31: Ngarud, lak-amenyonto ti bunga ti aramidyo, ket pagsakitennakayto dagiti aramidyo.
32: Matay dagiti tattao nga awan padpadasna ta linaisda ti sirib. Madadael dagiti maag gapu iti dida panangikankano.
33: Ngem natalgedto ti panagbiag ti siasinoman a dumngeg kaniak. Natalgedto ket awanto ti pagbutnganna.