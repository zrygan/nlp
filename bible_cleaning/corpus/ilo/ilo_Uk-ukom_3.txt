1: Pinalubosan ni Yahweh nga agtalinaed iti daga ti sumagmamano a nasion a mangsuot kadagiti Israelita nga awan pay padasda kadagiti gubat idiay Canaan.
2: Inaramidna daytoy tapno masursuroan ti tunggal kaputotan dagiti Israelita ti maipapan iti gubat, nangruna dagiti di pay nakigubgubat.
3: Dagiti nabati a nasion isuda dagiti lima a siudad dagiti Filisteo, dagiti amin a Cananeo, Sidonio ken dagiti Heveo nga agnaed idiay Bantay Libano, manipud Bantay Baal Hermon agingga iti Bessang Hamat.
4: Dagitoy a nasion ti nabati a mangsuot iti Israel tapno maammoan no tungpalen met laeng dagiti Israelita dagiti bilin ni Yahweh a naited kadagiti kapuonanda babaen ken ni Moises.
5: Iti kasta, nakipagnaed dagiti Israelita kadagiti Cananeo, Heteo, Amorreo, Perezeo, Heveo ken Jebuseo.
6: Nagiinnasawada ken nagdaydayawda kadagiti didiosenda.
7: Nalipatan dagiti Israelita ni Yahweh a Diosda. Nagbasolda kenkuana. Nagdaydayawda kadagiti Baal ken kadagiti Astarot,
8: ket nakapungtot ni Yahweh iti Israel. Pinalubosanna ni Cusa Risataim nga ari ti Mesopotamia a mangparmek kadakuada. Inturayanna ida iti walo a tawen.
9: Immawag dagiti Israelita ken ni Yahweh ket nangibaon iti lalaki a mangwayawaya kadakuada. Isu ni Otniel nga anak ni Kenaz nga adien ni Caleb.
10: Indalan ti Espiritu ni Yahweh ni Otniel a nagbalin a pangulo ti Israel. Napan nakigubat ket pinagballigi ni Yahweh. Pinarmekna ti ari ti Mesopotamia.
11: Iti kasta, adda talna iti daga iti 40 a tawen. Kalpasanna, natay ni Otniel.
12: Adda manen inaramid dagiti Israelita a maisalungasing ken ni Yahweh. Gapu iti daytoy, pinapigsa ni Yahweh ni Eglon nga ari ti Moab, tapno rautenna ti Israel.
13: Nakipagmaymaysa ni Eglon kadagiti Ammonita ken Amalekita. Pinarmekda ti Israel ket sinakupda ti Jerico, ti siudad dagiti palma.
14: Sangapulo ket walo a tawen nga inadipen ni Eglon dagiti Israelita.
15: Immasug manen dagiti Israelita ket nangibaon ni Yahweh iti maysa a lalaki a mangwayawaya kadakuada. Isu ni Ehud a kattigid ken anak ni Gera a nagtaud iti tribu ti Benjamin. Dinutokan dagiti Israelita ni Ehud a mangipan kadagiti sagutda ken ni Eglon.
16: Nangaramid ni Ehud iti kampilan a dua ti tademna ken maysa ket gudua a kadapan ti kaatiddogna. Insalikadna ti igam iti makannawan a bakrangna iti uneg ti badona.
17: Kalpasanna, impanna dagiti sagsagut ken ni Eglon a nakaluklukmeg a tao.
18: Idi naiteden ni Ehud dagiti sagsagut iti ari, nagawid agraman dagiti tattao a pinagawitna.
19: Ngem nagsubli ni Ehud idi makadanonda iti ayan dagiti nakitikitan a batbato nga asideg iti Gilgal. Napan ken ni Eglon ket kinunana kenkuana, Natan-ok nga Ari, adda palimed nga ibagak kenka.
: Kinuna ti ari kadagiti adipenna, Panawandakami! Ket rimmuar dagiti adipenna.
20: Idi agtugtugaw a maymaysa ti ari iti nalamiis a kuartona iti tuktok ti balay, immasideg kenkuana ni Ehud ket kinunana, Adda mensahe ti Dios nga ibagak kenka.
: Timmakder ti ari.
21: Inasut ni Ehud ti igamna iti kannawan a bakrangna ket induyokna iti tian ti ari.
22: Limmumlom ti igam agraman putanna ket inabbongan ti buy-ong ti ari ta saan nga inikkat ni Ehud ti igam. Nagdawadaw iti baet dagiti luppo ti ari.
23: Rimmuar ni Ehud, tinulbekanna dagiti ridaw
24: ket intuloyna ti pimmanaw.
: Idi agsubli dagiti adipen ti ari, nakitada a natulbekan ti kuarto. Impagarupda nga agin-inana laeng ti ari iti uneg.
25: Nagur-urayda agingga iti impagarupda nga iruruarna. Idi dina met la luktanen ti ruangan, innalada ti tulbek ket linuktanda ti ridaw. Nasarakanda ti apoda a naidasay iti datar.
26: Kabayatan ti panagur-uray dagiti adipen, nakaadayon ni Ehud. Nagna agingga iti ayan dagiti nakitikitan a batbato. Napan idiay Seira ket
27: apaman a nakadanon sadiay, iti katurturodan ti Efraim, pinuyotna ti tangguyob a mangayab kadagiti Israelita a makigubat. Impanguloanna ida a simmalog.
28: Kinunana, Surotendak ta inyawaten ti Apo kadagiti imayo dagiti Moabita a kabusoryo.
: Sinurotda ni Ehud ket sinakupda ti lugar iti Jordan a pagballasiwan dagiti Moabita. Awan a pulos ti pinalubosanda a bumallasiw.
29: Pinatayda ti agarup 10,000 a nababaneg ken natutured a mannakigubat a Moabita. Awan a pulos ti nakalibas kadakuada.
30: Iti dayta nga aldaw, pinarmek dagiti Israelita ti Moab ket nagturay ti talna iti daga iti 80 a tawen.
31: Simmaruno a nagpangulo ni Samgar nga anak ni Anat. Insalakanna met ti Israel. Pinatayna ti 600 a Filisteo babaen iti natadem a kayo a pagabog iti baka.