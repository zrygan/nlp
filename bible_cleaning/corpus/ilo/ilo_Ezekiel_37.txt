1: Nariknak ti pannakabalin ti Apo , ket impannak ti espirituna iti maysa a tanap a nasaknapan kadagiti tulang.
2: Insursornak iti tanap ket naimatangak ti nakaad-adu a nagango a tulang.
3: Kinunana kaniak, Anak ti tao, agbiag kadi manen dagitoy a tulang?
: Apo a Dios , sika laeng ti makaammo iti dayta, insungbatko.
4: Kinunana, Agipadtoka kadagitoy a tulang. Ibagam kadagitoy nagango a tulang a denggenda ti sao ni Yahweh.
5: Ibagam kadakuada a siak nga Apo a Dios , kastoy ti kunak, Ikkankayo iti anges ket agbiagkayo manen.
6: Ikkankayo iti pennet ken piskel ket bungonenkayo iti kudil. Ikkankayo iti anges ket pagbiagenkayo. Iti kasta, maammoanyo a siak ni Yahweh.
7: Isut' gapuna a nagipadtoak kas naibilin kaniak. Bayat ti panagsaok, nakangngegak iti karatakat, ket nagsusuop dagiti tulang.
8: Nakitak a timmaud dagiti pennet ken piskel ket nabungonda iti kudil, ngem awan anges dagiti bagida.
9: Kinuna ti Dios kaniak, Anak ti tao, agipadtoka iti angin. Ibagam iti angin a siak nga Apo a Dios ibilinko kenkuana nga umay manipud iti nadumaduma a suli ket angsanna dagitoy a bangkay tapno agbiagda manen.
10: Nagipadtoak ngarud a kas naibilin kaniak. Naikkan dagiti bangkay iti anges, nagbiagda ket timmakderda. Maysa nga armada ti kaaduda.
11: Kinuna ti Dios kaniak, Anak ti tao, mayarig dagiti Israelita kadagitoy a tulang. Kunada a namagaanda, awan ti namnamada ket awan ti naraniag a masakbayanda.
12: Agipadtoka ngarud kadagiti tattaok nga Israelita; ibagam kadakuada a siak nga Apo a Dios , luktakto dagiti nakaitanemanda. Iruarkonto ida ket isublikto ida iti daga ti Israel.
13: Inton luktak dagiti tanem dagiti tattaok ket iruarko ida, maammoandanto a siak ni Yahweh.
14: Angsakto ida ket agbiagdanto. Palubosakto ida nga agnaed iti bukodda a daga. Iti kasta, maammoandanto a siak ni Yahweh. Inkarik nga aramidek daytoy ket tungpalek. Siak, ni Yahweh, ti nangibaga iti daytoy.
15: Nagsao manen ti Apo kaniak.
16: Kinunana, Anak ti tao, mangalaka iti kayo samo isurat: Ti pagarian ti Juda. Mangalaka pay iti maysa a kayo samo suratan iti kastoy: Ti pagarian ti Israel.
17: Pagtiponem nga iggaman ida tapno agparangda a kasla maymaysa a kayo.
18: Saludsodento kenka dagiti kailiam ti kaipapanan daytoy.
19: Ibagam kadakuada a siak nga Apo a Dios , alaekto ti kayo a mangibagi iti Israel, ket itiponkonto iti kayo a mangibagi iti Juda. Pagmaymaysaekto ida nga iggaman.
20: Iggamam dagiti dua a kayo, ket ipakitam ida kadagiti tattao.
21: Kalpasanna, ibagam kadakuada, a siak nga Apo a Dios , iruarkonto dagiti tattaok kadagiti nasion a napananda; ummongekto ida ket isublik ida iti bukodda a daga.
22: Pagmaymaysaekto ida a kas maysa a nasion iti daga, kadagiti bantay ti Israel. Maymaysanton ti ari a mangituray kadakuada ta didanton mabingay iti dua a pagarian.
23: Didanton tulawan dagiti bagida babaen kadagiti makarimon a didiosen wenno mulitan dagiti bagida iti basol. Ispalekto ida iti amin a kita ti panagbasol ken panangliputda kaniak. Dalusakto ida; isudanto dagiti tattaok ket siakto ti Diosda.
24: Ninto adipenko a David ti arida. Agmaymaysadanto iti babaen ti maysa a mangituray ket tungpalendanto a sipapasnek dagiti lintegko.
25: Agnaeddanto iti daga nga intedko ken ni adipenko a Jacob, iti daga a nagnaedan dagiti kapuonanda. Agnaeddanto sadiay iti agnanayon, kasta met dagiti annakda ken dagiti kaputotanda. Ninto David nga adipenko ti mangituray kadakuada iti agnanayon.
26: Mangaramidak iti tulag a mangted iti talged ti panagbiagda iti agnanayon. Paaduekto ti bilang dagiti tattao ket bangonekto ti templok iti dagada a pagyananna iti agnanayon.
27: Sadiay, makipagnaedakto kadakuada. Siakto ti Diosda ket isudanto dagiti tattaok.
28: Inton bangonek ti templok sadiay tapno addaak kadakuada iti agnanayon, maammoanto dagiti nasion, a siak, ni Yahweh, ti namagbalin kadagiti Israelita a kukuak.