1: Gapu iti di agbalbaliw
: nga ayatmo
: kaasiannak kadi, O Diosko.
: Gapu iti kinamanangngaasim, punasem kadi dagiti basolko.
2: Ugasam a mamimpinsan ti kinadakesko,
: ket dalusannak kadagiti basbasolko!
3: Bigbigek a nagbiddutak,
: ket kadagiti basbasolko silalagipak.
4: Nagbasolak kenka, wen, sika laeng ti nagbasolak,
: nagaramidak iti dakes iti imatangmo.
: Iti kasta, nalinteg ti panangukommo kaniak,
: ket nainkalintegan ti pannakadusak.
5: Adtoy a naipasngayak iti kinadakes,
: ket iti basol nainawak.
6: Tarigagayam ti kinapudno ken nadalus a puso;
: punnoem ti panunotko iti siribmo.
7: Ugasannak iti basolko tapno nadalusak;
: buggoannak ket napudpudawakto ngem kapas.
8: Kayatko a mangngeg ti rag-o ken ragsak;
: agragsakak manen nupay rinumek ken tinuktukkolnak.
9: Dimo koma ikaskaso dagiti basolko;
: punasem amin a kinadakesko.
10: Parsuaem kaniak, O Dios, ti nadalus a puso,
: ket ikkannak iti baro ken napudno nga espiritu;
11: dinak pagtalawen iti imatangmo;
: dimo ipanaw kaniak ti Espiritu Santo.
12: Isublim kaniak ti rag-o ti panangisalakanmo,
: ket ikkannak iti natulnog nga espiritu.
13: Iti kasta, isurokto dagiti bilinmo kadagiti managbasol
: tapno agsublida kenka.
14: O Dios, ispalem ti biagko, ket isalakannak;
: iti kasta, naragsakakto a mangipakaammo iti kinalintegmo.
15: Apo, luktam dagiti bibigko
: ket ipaduyakyakkonto ti pannakaidaydayawmo.
16: Dimo kayat dagiti daton a sakrifisio;
: ta no kayatmo koma, isuda ti idatonko;
: dika met maay-ayo iti daton a mapuoran.
17: O Dios, ti napakumbaba nga espiritu ti sakrifisiok kenka;
: dimonto laksiden ti puso a napakumbaba ken nagbabawi.
18: Kaasiam ti Sion, O Dios, ket tulongam,
: bangonem dagiti narba a bakud ti Jerusalem.
19: Iti kasta, maragsakankanto kadagiti tumutop a sakrifisio,
: ken amin a mapuoran a daton,
: ket mapuoranto dagiti toro a baka iti altarmo.