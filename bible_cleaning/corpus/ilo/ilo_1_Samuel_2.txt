1: Inkararag ni Ana
: Pinunno ti Apo toy pusok iti rag-o;
: gapu iti inaramidna, anian a ragsakko.
: Katawaak dagiti kabusorko;
: wen, maragsakanak ta tinulongannak ti Dios!
2: Awan ti nasantoan a kas iti Apo ;
: awan ti kas kenkuana;
: awan ti bato a kas iti Diostayo.
3: Isardengyo ti panagpaspasindayagyo,
: ket isardengyon ti panagpalangguadyo.
: Ta ti Apo ket Dios a makaammo iti amin,
: ukomenna ti aramid ti tao.
4: Matukkol ti pana dagiti maingel a soldado,
: ngem pumigsa dagiti nakapuy.
5: Dagiti aglaplapusanan idi iti taraon,
: manggeddan tapno adda kanenda
: ngem dinton agbisin dagiti nabisinan.
: Pito ti annak ti babai a saan idi nga aganak,
: ngem awanen ti nabati nga anak ti adu ti anakna.
6: Mangpapatay ti Apo ken mangted iti biag;
: ipanna ti tao iti lubong dagiti natay,
: pagungarenna ti natay.
7: Adda dagiti pagpanglawenna ket pabaknangenna ti dadduma.
: Adda dagiti ipababana,
: ket ti dadduma itan-okna.
8: Manipud iti tapok, bangonenna ti nakurapay
: ket ti napanglaw aonenna iti kasasaad a nakaay-ay-ay.
: Ikkanna ida iti lugar iti ayan dagiti prinsipe,
: ket isaadna ida iti natan-ok a pagtugawan.
: Kukua ti Apo dagiti fondasion ti daga;
: binangonna ti lubong iti rabawda.
9: Salaknibanna ti biag dagiti napudno a tattaona,
: ngem mapukaw ti managdakdakes iti kasipngetan;
: saan nga agballigi ti tao babaen iti bukodna a pigsa.
10: Madadaelto dagiti kabusor ti Apo
: inton gurruodanna ida manipud langit.
: Ukomento ti Apo ti entero a lubong;
: ikkannanto ti arina iti pannakabalin,
: ket pagballigiennanto ti ari a pinilina.
11: Nagawid da Elcana idiay Rama. Ngem nabati ni ubing a Samuel idiay Silo ket nagserbi ken ni Yahweh iti babaen ni Eli a padi.
12: Rinuker dagiti annak ni Eli. Saanda nga ikankano ni Yahweh
13: ken dagiti alagaden maipapan kadagiti it-ited dagiti tattao kadagiti papadi. Kastoy ngamin ti ugali dagiti papadi: No adda mangidatag iti datonna, umay ti adipen ti padi a nakaiggem iti tenedor a tallo ti pagtudokna. Bayat ti pannakalutluto ti karne,
14: idugsolna ti tenedor iti paglutoan, ket kukua ti padi ti aniaman a maala ti tenedor. Kastoy ti ar-aramidenda idiay Silo kadagiti daton dagiti amin nga Israelita a mapan sadiay.
15: Maysa pay, sakbay a mailasin ti taba tapno mapuoran, umay ti adipen ti padi ket kunana iti tao a madama nga agidatdaton, Ikkannak iti karne a tunoen ti padi. Dina awaten ti naanger a karne nga itedmo. Sadiwa laeng ti kayatna.
16: No kuna dagiti tattao nga agidatdaton, Bay-am ta mapuoran pay nga umuna ti taba kas kadawyan samonto alaen ti kaykayatmo, kuna met ti adipen ti padi, Saan! Itedmo kaniakon! No madika, agawek!
17: Iti imatang ni Yahweh, nadagsen unay daytoy a basol dagiti annak ni Eli gapu ta awan panagraemda kadagiti maidaton kenkuana.
18: Kabayatanna, intultuloy ni ubing a Samuel ti panagserbina ken ni Yahweh. Nagarruat iti nasagradoan nga apron a naaramid iti linen.
19: Tinawen nga yaramidan ni nanangna iti bassit a kagay, ket ipanna kenkuana no kumuyog iti asawana a mapan mangidatag iti daton.
20: Bendisionan ni Eli da Elcana ken ti asawana, ket kunana iti lalaki, Sapay koma ta ikkannakayo pay ti Apo iti sabali nga annak a mangala iti lugar ti ubing nga indatonyo kenkuana.
: Kalpasanna, agawid dagiti agassawa idiay Rama.
21: Binendisionan ni Yahweh ni Ana, ket naganak pay iti tallo a lallaki ken dua a babbai.
: Dimmakkel ni ubing a Samuel bayat ti panagserbina ken ni Yahweh.
22: Lakay unayen ni Eli. Kanayon a madamagna ti amin nga ar-aramiden dagiti annakna kadagiti Israelita. Naammoanna pay ti pannakikakaiddada kadagiti babbai nga agserserbi iti ruangan ti Tolda ti Dios.
23: Iti kasta, kinunana kadakuada, Apay nga ar-aramidenyo dagitoy? Ibagbaga ti amin kaniak ti dakes nga ar-aramidenyo.
24: Isardengyo, annakko! Nakarimrimon dagitoy nga iwarwaras dagiti tattao ti Apo .
25: No agbasol ti tao iti padana a tao, salakniban ti Dios. Ngem siasino ti makasalaknib iti tao nga agbasol iti Dios?
: Ngem dida impangag ti amada, ta inkeddengen ni Yahweh a patayenna ida.
26: Bayat ti idadakkel ni Samuel, immad-adda ti pannakaitan-okna iti imatang ni Yahweh ken iti tao.
27: Adda profeta a napan ken ni Eli, ket imbagana daytoy a mensahe ni Yahweh: Idi tagabu ti ari ti Egipto ni kapuonam nga Aaron ken ti familiana, imparangarangko ti bagik ken ni Aaron.
28: Pinilik ida kadagiti amin a tribu ti Israel tapno agbalinda a papadi nga agserbi kaniak iti altar, agpuor iti insenso ken agaruat iti efod a makiuman kaniak. Inikkak ida iti kalintegan a makibingay kadagiti daton a mapuoran iti altar.
29: Ita, apay nga agumanyo dagiti sakrifisio ken daton nga imbilinko nga ited dagiti tattaok? Eli, apay nga ad-adda a padayawam dagiti annakmo ngem iti siak? Apay nga ipalubosmo a palpalukmegenda dagiti bagbagida kadagiti kasayaatan a paset ti amin a daton nga idatag dagiti tattaok kaniak?
30: Siak, ni Yahweh a Dios ti Israel, ti nangikari idi iti familiam ken iti kaputotam nga agserbida kaniak a padi iti agnanayon. Ngem ita, ibabawikon! Ta raemek laeng dagiti agraem kaniak, ket umsiek met dagiti mangumsi kaniak.
31: Denggem, umayen ti tiempo a patayek dagiti amin nga agtutubo a lallaki iti familiam ken iti kaputotam ket awanton ti malakayan iti familiam.
32: Mariribukkanto, ket apalamto ti amin a parabur nga itedko iti Israel, ngem pulos nga awanton malakayan wenno mabaketan iti familiam iti agnanayon.
33: Nupay kasta, pagtalinaedekto a sibibiag ti maysa kadagiti kaputotam, ket agserbinto kaniak a kas padi. Ngem agbulsekto ket mapukawnanto amin a namnamana. Nadawelto ti ipapatay dagiti dadduma a kaputotam.
34: Inton aggiddan a matay dagiti dua nga annakmo, da Ofni ken Finees, isunton ti pagilasinam a matungpal ti imbagak.
35: Mangpiliakto iti padi a napudno kaniak ket tungpalenna ti amin nga ibagak nga aramidenna. Ikkakto kadagiti kaputotan a kanayon nga agserbi iti pinilik nga ari.
36: Kasapulan a dumatagto iti pinilik ti amin a makalasat a kaputotam ket dumawatdanto kenkuana iti kuarta ken makan. Agpakpakaasidanto kenkuana a mapalubosanda koma a tumulong kadagiti papadi tapno adda kanenda.