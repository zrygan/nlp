1: Napuskolen dagiti tattao iti daga iti dayta a panawen. Adun dagiti nayanak a babbai.
2: Idi makita dagiti nailangitan a parsua a napipintasda, pinilida dagiti magustoanda ket inasawada ida.
3: Kinuna ni Yahweh, Diak ipalubos nga agbiag iti agnanayon dagiti tattao ta tattaoda laeng a matay. Manipud ita, saanen a nasursurok ngem 120 a tawen ti madanonda a panagbiag.
4: Kadagidi nga aldaw ken uray pay kadagiti sumarsaruno, addan dagiti higante iti rabaw ti daga. Isuda dagiti annak dagiti nailangitan a parsua ken dagiti babbai nga inasawada. Nalatakda ket mabigbigbigda a naindaklan a bannuar idi panawenda.
5: Nakita ni Yahweh a nalabesen ti kinadakes dagiti tattao iti daga ket bin-ig a kinadakes ti pampanunotenda.
6: Nagbabawi iti panangaramidna kadakuada ken ti panangisaadna kadakuada iti daga.
7: Kinuna ni Yahweh, Pukawek dagitoy a tattao a pinarsuak, dagiti animal ken dagiti tumatayab. Agbabawiak a nangaramid kadakuada.
8: Ngem ni laeng Noe ti nasayaat iti imatangna.
910: Daytoy ti pakasaritaan ni Noe. Tallo ti annakna a lallaki: da Sem, Ham ken Jafet. Ni la Noe ti naimbag a tao idi panawenna. Nagbiag iti pannakikadkaduana iti Dios.
11: Ngem nagbalin a dakes dagiti amin a tattao iti imatang ti Dios ket nagwaras ti kinadakes iti amin a lugar.
12: Nakita ti Dios a dakes ti kasasaad ti lubong ken dakes met ti panagbiag dagiti tattao.
13: Kinuna ti Dios ken ni Noe, Inkeddengko a pukawen ti amin a tattao. Aglablabesen ti kinaranggas iti lubong gapu iti dakes nga aramidda. Dadaelek ida a mamimpinsan ken ti lubong.
14: Mangalaka kadagiti tarikayo a sedro ket mangaramidka iti dakkel a daong nga addaan kadagiti kuarto. Pastaam iti alketran iti uneg ken iti ruar.
15: Aramidem a 133 a metro ti kaatiddog, 22 a metro ti kaakaba ken 13 a metro ti kangatona.
16: Ikkam iti atep nga 44 a sentimetro ti ngatngatoanna kadagiti diding. Aramidem a tallo a kadsaaran ket ikkam iti ridaw ti sikigan.
17: Layusek ti daga tapno mapukaw amin a parsua. Matayto amin nga adda biagna iti rabaw ti daga.
18: Ngem makitulagak kenka. Lumugankayo iti daongsika, ti asawam, dagiti annakmo ken dagiti assawada.
1920: Ikuyogmo ti sangapagassawaan ti amin a kita ti animal ken ti amin a kita ti tumatayab ket dimo baybay-an a matayda.
21: Mangalaka iti amin a kita ti taraon nga agpaay kadakayo, kasta met kadakuada.
22: Inaramid amin ni Noe ti imbilin ti Dios kenkuana.