1: Ti Apo ti silaw ken salakanko;
: siasino ti kabutengko?
: Ti Apo ti sarikedked ti biagko;
: siasino ti kaamakko?
2: No darupendak dagiti managdakdakes tapno patayendak,
: dagiti kabusorko ti maitibkol ken mapasag.
3: Uray no lawlawennak ti entero nga armada,
: saanak nga agbuteng.
: Uray no darupendak,
: agtalekak latta kenkuana.
4: Adda dinawatko iti Apo ,
: daytoy laeng ti kalikagumko
: agnaedak koma iti balayna iti unos ti panagbiagko,
: tapno mabuyak ti dayagna ken kiddawek ti panangidalanna.
5: Iti tiempo ti riribuk linongannak;
: ilemmengnak iti Templona, iti Templona nga awan pakaan-anoak
: ket iti nangato a bato kitaenna a natalgedak.
6: Iti kasta, parmekekto dagiti
: kabusorko a nanglikmut kaniak;
: iti Templona, agdatonakto a siraragsak.
: Agkantaakto, agdaydayawakto ken ni Yahweh.
7: Denggennak kadi, O Apo , no umawagak kenka,
: ipangagnak koma ket mangngaasika!
8: Idi kinunam, Umaykayo kaniak,
: insungbatko, Umayak, O Apo .
9: Saanak koma nga ilemmengan!
: Saannak koma a kapungtot;
: dimo kadi papanawen ti adipenmo.
: Sika ti tumulong kaniak;
: dinak panawan, dinak baybay-an,
: O Dios a salakanko.
10: Nalabit a baybay-andak dagiti dadakkelko,
: ngem aywanannak ti Apo .
11: Isuronak iti kayatmo nga aramidek, O Apo ,
: ket iturongnak iti natalged a dalan,
: agsipud ta adu dagiti kabusorko.
12: Kadagiti kabusorko dinak kadi yawat,
: padpadaksen ken butbutngendak.
13: Mamatiak a bayat ti panagbiagko
: makitakto ti kinaimbag ti Apo kadagiti tattaona.
14: Agtalekka iti Apo
: Mamatika ket dimo pukawen ti namnamam.
: Wen, agtalekka iti Apo !