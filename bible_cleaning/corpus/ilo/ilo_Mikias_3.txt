1: Denggendak, dakayo nga agturay iti Israel. Rumbeng koma a dakayo ti mangipakat iti hustisia,
2: ngem saan met, ta guraenyo ti naimbag ket ayatenyo ti dakes. Lalatenyo a sibibiag dagiti tattaok. Ilapenyo ti lasagda kadagiti tulangda.
3: Lamutenyo dagiti tattaok. Lapgisenyo ti kudilda, tukkolenyo dagiti tultulangda ket tadtadenyo ida a kas iti karne a maipisok iti kaldero.
4: Dumtengto ti tiempo nga umasugkayo iti Apo ngem dinakayto ipangag. Dinanto denggen dagiti kararagyo, ta dakes ti inaramidyo.
5: Al-allilawen dagiti profeta dagiti tattaok. Ikarida nga adda talna no la ket mabayadanda. Ngem no saanda a maikkan iti kuarta, butbutngenda dagiti tattao ket ibagada nga adda dumteng a gubat. Kastoy ti kuna ti Apo kadagitoy a profeta,
6: Gapu ta yaw-awanyo dagiti tattaok, awanton dagiti parmatayo ket diyonton kabaelan ti agipadto. Dakayo a profeta, dandanin aggibus ti aldawyo. Lumneken ti init kadakayo.
7: Maibabainto dagiti mangibaga iti mapasamak iti masakbayan ta saan a matungpal dagiti ipadtoda. Maupaydanto agsipud ta saan ida a sungbatan ti Dios.
8: Ngem no maipapan kaniak, punnoennak ti espiritu ti Apo ken iti pannakabalinna, ipakaammona kaniak ti hustisia ket paturdennak a mangibutaktak iti basol dagiti Israelita.
9: Denggendak, dakayo nga agtuturay iti Israel, dakayo a manggura iti kinahustisia ken mangkillo iti nalinteg.
10: Bangonenyo ti Jerusalem a siudad ti Dios babaen iti panagpapatay ken kinadakes.
11: Agawat dagiti agtuturay iti siudad iti pasuksok. Agpatangdan dagiti papadi no ilawlawagda ti linteg. Agdawat dagiti profeta iti kuarta no agipadtoda. Ibagada nga adda kadakuada ti Apo . Kunada, Di met aya adda kadatayo ti Apo ? Awan ti dumteng a didigra kadatayo.
12: Ngarud, gapu kadakayo, maaradonto ti Sion a kas iti maysa a talon. Marebbekto ti Jerusalem ket agbalin a nagrebbaan. Agbalinto met a kabakiran ti bantay nga ayan ti Templo.