1: Lakay unayen idi ni Ari David. Uray agrurutap dagiti yules kenkuana, saanen a pumudot ti bagina.
2: Kinuna ngarud dagiti ofisialesna, Natan-ok nga Ari, ibirokandaka iti balasitang a mangbantay ken mangtaripato kenka. Agidda iti abaymo tapno pumudotka.
3: Adda dagiti naibaon a mangsursor iti entero nga Israel tapno agbirokda iti napintas a balasitang. Idiay Sunem, nasarakanda ni Abisag ket indatagda iti ari.
4: Nakapimpintas ti balasitang. Binantayan ken inaywananna ti ari, ngem saan a sinagid ni David.
56: Natayen ni Absalom ket ni Adoniha nga anak ni Haggit ti kalakayan a sibibiag nga anak ni David. Nakatataer ni Adoniha ket pulos nga awan pay nangbabalawan ti amana kenkuana. Tarigagayna ti agbalin nga ari. Nangala kadagiti lugan a pakigubat ken kadagiti kabalio ken 50 a lallaki a mangsalaknib kenkuana.
7: Nakiuman ken ni Joab kasta met ken ni Abiatar a padi ket immanamongda iti itutulongda kenkuana. Ni Zeruyas ti ina ni Joab.
8: Ngem saan nga inayonan da Zadok a padi, Benaias nga anak ni Jehoyada, Natan a profeta, Simei, Reihi ken dagiti guardia ni David ti panggep ni Adoniha.
9: Iti maysa nga aldaw, napan ni Adoniha iti Bato ti Uleg, iti asideg ti ubbog ti Enrogel. Sadiay, nagidaton kadagiti sakrifisio a karnero, toro a baka ken kadagiti napalukmeg nga urbon ti baka. Inawisna a dumar-ay dagiti kakabsatnanga annak ni Ari David ken dagiti ofisiales ti ari a taga-Juda.
10: Ngem dina inawis ni Solomon a kabsatna iti ama, ni Natan a profeta, ni Benaias wenno dagiti guardia ti ari.
11: Napan ni Natan ken ni Batseba nga ina ni Solomon ket sinaludsodna, Dimo pay kadi nadamag nga insaad ni Adoniha ti bagina nga ari? Ket saan nga ammo daytoy ni Ari David!
12: No kayatmo a maisalakankayo nga agina, kastoy ti aramidem
13: Dagdagusem ti mapan ken ni Ari David ket saludsodem kenkuana, Natan-ok nga Ari, dimo met aya insapata idi kaniak a ninto Solomon nga anakko ti sumukat kenka nga ari? Apay ngarud a naisaaden ni Adoniha nga ari?
14: Ket innayon ni Natan, Inton madama ti pannakisaom ken ni Ari David, sumrekakto ket patalgedak ti imbagam.
15: Napan ngarud ni Batseba iti kuarto ti ari. Lakay unayen ti ari. Madama idi a tartaripatoen ni Abisag, ti babai a taga-Sunem.
16: Nagruknoy ni Batseba iti sangoanan ti ari.
: Ania ti masapulmo? sinaludsod ni Ari David.
17: Simmungbat ni Batseba, Natan-ok nga Ari, insapatam idi kaniak iti nagan ti Apo a Diosmo a ni Solomon nga anakko ti sumukatto kenka nga ari.
18: Ngem naisaaden nga ari ni Adoniha ket dimo ammo a naaramid daytoy.
19: Nagidaton iti adu a baka, karnero ken kadagiti napalukmeg nga urbon ti baka. Inawisna dagiti annakmo, ni Abiatar a padi ken ni Joab a kapitan ti armadam a dumar-ay iti padaya. Ngem dina inawis ni Solomon nga anakmo.
20: Natan-ok nga Ari, ur-urayen dagiti amin nga Israelita nga ipakaammom no siasino ti sumukat kenka a kas ari.
21: No dimo ipakaammo, kalpasan ti ipapataymo, maibilangkamto ken ni Solomon nga anakko a kas traidor.
22: Agsasao pay laeng ni Batseba idi sumangpet ni Natan a profeta.
23: Naipakaammo ti kaaddana iti palasio ket simrek ni Natan. Nagtamed iti sangoanan ti ari
24: sana kinuna, Natan-ok nga Ari, impakaammom kadi a ni Adoniha ti sumukat kenka?
25: Ita nga aldaw, napan nagidaton iti adu a baka, karnero ken napalukmeg nga urbon ti baka. Inawisna dagiti amin nga annakmo, ni Joab a kapitan ti armadam ken ni Abiatar a padi. Madama ita ti panagrarambakda ket yik-ikkisda, Agbiag ni Ari Adoniha!
26: Ngem dinak inawis, apo. Dina met inawis ni Zadok a padi wenno ni Benaias wenno ni Solomon.
27: Inanamongam kadi, Natan-ok nga Ari, a maaramid amin dagitoy ket dimo pay imbaga kadagiti ofisialesmo no siasino ti sumukat kenka a kas ari?
28: Kinuna ni Ari David, Pagsubliem ni Batseba.
: Simrek ni Batseba ket nagtakder iti sangoanan ti ari.
29: Kinunana kenkuana, Ikarik iti imatang ti sibibiag nga Apo , isu a nangispal kaniak iti amin a pakarigatak,
30: nga ita nga aldaw, tungpalek ti inkarik kenka idi iti nagan ti Apo a Dios ti Israel a ni Solomon nga anakmo ti sumukat kaniak nga ari.
31: Nagtamed ni Batseba ket kinunana, Agbiag koma iti agnanayon ti ari nga apok.
32: Pinaayaban ni Ari David da Zadok, Natan ken Benaias. Idi dumatag dagiti tallo,
33: kinunana kadakuada, Alaenyo dagiti ofisiales nga agserserbi iti tronok. Pagsakayenyo ni Solomon nga anakko iti bukodko a mulo ket kuyogenyo a mapan idiay Ubbog ti Gihon.
34: Sadiay ti pangkonsagraran kenkuana da Zadok ken Natan a kas ari iti entero nga Israel. Pagunienyonto dagiti trumpeta sayo ipukkaw, Agbiag ni Ari Solomon!
35: Kuyogenyonto met la nga agsubli ket agtugaw iti tronok. Suktannak a kas ari, ta isu ti pinilik a mangituray iti Israel ken Juda.
36: Maaramid ti imbagam, insungbat ni Benaias, ket sapay koma ta patalgedan daytoy ti Apo a Diosmo.
37: Kas iti kaadda ti Apo kenka, Natan-ok nga Ari, kasta koma met ti kaaddana ken ni Solomon ket narangrang-ay koma ti pagarian bayat ti panagturayna ngem ti panagturaymo.
38: Nagrubbuat da Zadok, Natan, Benaias agraman dagiti guardia ti ari. Pinagsakayda ni Solomon iti mulo ni Ari David sada kinuyog a napan iti Gihon.
39: Idi dumtengda sadiay, innala ni Zadok ti lana ti olibo nga innalana iti nasagradoan a tolda, ket kinonsagrarna ni Solomon. Pinagunida ti trumpeta ket impukkaw dagiti tattao, Agbiag ni Ari Solomon!
40: Kimmuyogda amin ken ni Solomon a nagsubli iti siudad. Iti dalan, agririawda iti ragsak ken agtoktokarda iti flauta. Kasla madayyeg ti daga gapu iti ariwawada.
41: Dandani malpas ti panagpapangan da Adoniha ken dagiti sangailina idi mangngegda ti ariwawa. Nangngeg ni Joab ti uni ti trumpeta ket kinunana, Ania ti kayat a sawen ti ariwawa iti siudad?
42: Agsasao pay laeng idi dumteng ni Jonatan nga anak ni Abiatar a padi. Sumrekka, kinuna ni Adoniha. Naimbagka a tao ket nalabit a mangyegka iti naimbag a damag.
43: Saan a naimbag ti damag a yegko, insungbat ni Jonatan. Insaaden ni Natan-ok nga Ari David ni Solomon a kas ari.
44: Imbaonna da Zadok, Natan, Benaias, ken dagiti guardia ti palasio a mangkuyog kenkuana. Pinagsakayda ni Solomon iti mulo ti ari
45: ket napanda iti Ubbog ti Gihon a nangikonsagraran da Zadok ken Natan kenkuana nga ari. Nagsublida iti siudad nga agik-ikkis iti ragsakda. Umariwawa dagiti tattao. Dayta ti ariwawa a mangmangngegyo.
46: Ni Solomonen ti ari.
47: Uray dagiti ofisiales ti pagarian, napanda kinablaawan ni Ari David ket kinunada, Sapay koma ta aramiden ti Diosmo ni Solomon a nalatlatak ngem sika. Narangrang-ay koma ti pagarian bayat ti panagturayna ngem ti panagturaymo. Kalpasanna, nagdumog ti ari iti iddana ket nagdaydayaw
48: sa nagkararag: Idaydayawtayo ti Apo a Dios ti Israel, isu a nangisaad ita nga aldaw iti maysa kadagiti kaputotak a sumukat kaniak nga ari ket pinalubosannak a makaimatang iti daytoy!
49: Nagbuteng dagiti sangaili ni Adoniha ket nagpapanawda.
50: Nagbuteng met ni Adoniha ken ni Solomon. Ket dinagdagusna ti napan nagkamang iti nasagradoan a Tolda sa kimpet kadagiti sinan-sara ti altar.
51: Naipakaammo ken ni Ari Solomon a mabuteng kenkuana ni Adoniha ket kumkumpet kadagiti sinan-sara iti altar. Naibaga kenkuana ti kinuna ni Adoniha, Kayatko nga umuna pay nga isapata kaniak ni Ari Solomon a dinak papapatay.
52: Insungbat ni Solomon, No maipakitana a napudno a lalaki, saan a masagid uray ti maysa la a buokna. Ngem no saan, masapul a mapapatay.
53: Pinaalana ni Adoniha ket inyulogda manipud iti altar. Naidatag ni Adoniha iti ari ket nagtamed kenkuana. Kinuna ti ari, Mabalinmon ti agawid.