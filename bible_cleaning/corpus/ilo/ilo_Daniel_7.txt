1: Umuna idi a tawen a panagturay ni Ari Belsazar idiay Babilonia. Iti maysa a rabii a nakaiddaak, nagtagtagainepak ket nakakitaak iti maysa a parmata. Insuratko ti tagtagainepko, ket daytoy
2: ti nakitak iti dayta a rabii
: Agang-angin iti napigsa manipud iti amin a suli ket kibkiburenna ti rabaw ti taaw.
3: Manipud iti taaw, timpuar ti uppat a narungsot nga animal. Agdudumada iti langa.
4: Kasla leon ti umuna ngem adda payakna a kasla agila. Nakitak a naparut dagiti payakna. Naipangato iti rabaw ti daga, ket nagtakder a kasla tao. Naikkan iti panunot ti tao.
5: Kasla oso ti maikadua nga animal. Agtaktakder kadagiti kammaudi a sakana ket tallo a paragpag ti kagkagatenna. Adda timek a nagkuna kenkuana, Sige, agpennekka nga aglamut iti karne.
6: Bayat ti panagbuybuyak, adda sabali nga animal a nakitak. Kasla leopardo ti langana. Adda uppat a payak iti bukotna a kasla payak ti tumatayab. Uppat ti ulona. Kasla adda pannakabalinna.
7: Madama pay la nga agbuybuyaak idi makitak ti maikapat a narungsot nga animal. Nakabutbuteng a matmatan ken kasla nagpaiduma ti pigsana. Dadakkel dagiti ngipenna a landok; kinaremkem ken linamotna dagiti tiniliwna sana imbaddebaddek dagiti aniaman a natda. Saan a kas kadagiti immun-una nga animal. Adda sangapulo a sarana.
8: Idi buybuyaek dagiti sarana, nagtubo a kellaat ti maysa a bassit a sara iti nagbabaetanda. Pinarutna ti tallo kadagiti sara a sigud nga adda sadiay. Adda mata ti tao iti sara ket adda ngiwatna nga agsasao a napalangguad.
9: Bayat ti panagbuybuyak, adda nangikabil kadagiti trono. Nagtugaw iti maysa kadagitoy ti maysa a sibibiag iti agnanayon. Napudaw a kas iti niebe ti kawesna, ket kasla puro a de lana ti buokna. Gumilgil-ayab ti tronona a naisaad kadagiti dumardarang a pilid.
10: Agay-ayus nga apuy ti aggapu iti trono. Rinibribu dagiti agserserbi kenkuana ket linaklaksa dagiti adda iti sangoananna. Nangrugi ti panangukom ket naluktan dagiti libro.
11: Bayat ti panagbuybuyak, mangngegko pay laeng ti panagparparammag ken panagpalpalangguad ti bassit a sara. Idi kitkitaek, napapatay ti maikapat nga animal ket naipurruak ti bangkayna iti apuy.
12: Naikkat ti pannakabalin dagiti dadduma a narungsot nga animal, ngem napalubosanda nga agbiag iti ababa a tiempo.
13: Iti parmatak iti dayta a rabii, nakitak ti kasla anak ti tao a bumabbaba a linikmut dagiti ulep. Immasideg iti Sibibiag iti Agnanayon ket naidatag kenkuana.
14: Inawatna sadiay ti pannakabalin, dayaw ken ti naarian a panagturay tapno agserbi kenkuana dagiti tattao iti amin a nasion, puli ken pagsasao. Agnanayonto ti pannakabalinna, ket dinto agpatingga ti pagarianna.
15: Nagbutengak kadagiti parmata, ket nariribukak iti kasta unay.
16: Immasidegak iti maysa kadagiti nakatakder sadiay ket dinawatko nga ibagana ti kaipapanan dagiti nakitak. Impalawagna ngarud kaniak ti kaipapananda.
17: Kinunana: Dagiti uppat a dadakkel a narungsot nga animal, isuda dagiti uppat a pagarian a tumaudto ditoy daga.
18: Awatento dagiti tattao ti Kangatoan a Dios ti pannakabalin a mangituray iti pagarian ket tagikuaendanto iti agnanayon nga awan inggana.
19: Tinarigagayak nga ammoen ti maipapan iti maikapat a narungsot nga animal a naigiddiat ti langana kadagiti dadduma. Ngamin, nakabutbuteng gapu kadagiti ngipenna a landok ken bronse a kukona a pinanglasanglasangna kadagiti pinapatayna sana imbaddebaddek ida.
20: Tinarigagayak pay nga ammoen ti maipapan kadagiti sangapulo a sara iti ulona, ken iti bassit a sara a nagtubo a nakaigapuan ti pannakaparut ti tallo kadagiti sara. Adda ngiwatna ket kasta unay ti palangguadna. Ad-adda a nakabutbuteng ti langana ngem dagiti dadduma a sara.
21: Bayat ti panagbuybuyak, ginubat dayta a sara dagiti tattao ti Dios agingga a naparmekda.
22: Kalpasanna, dimteng ti sibibiag iti agnanayon ket inkalinteganna dagiti tattao ti Kangatoan a Dios. Dimtengen ti tiempo a panangawat dagiti tattao ti Dios iti pannakabalin a mangituray iti pagarian.
23: Daytoy ti kayatna a sawen kas naipalawag kaniak: Ti maikapat a narungsot nga animal, isu ti maikapat a pagarian a tumaudto ditoy rabaw ti daga. Maigiddiatto kadagiti dadduma a pagarian. Ikisapnanto ti entero a daga ket payatpayatennanto agingga a marumrumek.
24: Dagiti sangapulo a sara isuda dagiti sangapulo nga ari a mangiturayto iti dayta a pagarian. Kalpasanna, tumaudto ti sabali nga ari a maigiddiat unay kadagiti sinarunona. Parmekennanto dagiti tallo nga ari.
25: Agsaonto iti maibusor iti Kangatoan a Dios, ket idadanesnanto dagiti tattao ti Dios. Kayatnanto a baliwan dagiti linteg ken dagiti panawen. Tallonto ket kagudua a tawen nga iturayanna dagiti tattao ti Dios.
26: Kalpasanna, mangukomto iti pangukoman ti langit, ikkatendanto ti pannakabalinna ket dadaelendanto a mamimpinsan.
27: Maitedto ti pannakabalin ken ti kinatan-ok dagiti amin a pagarian ditoy lubong kadagiti tattao ti Kangatoan a Dios. Agturaydanto iti agnanayon ket agserbi ken agtulnogto kadakuada dagiti amin a pagarian ditoy daga.
28: Daytoy ti pagpatinggaan ti pakasaritaan ti napasamak. Kasta unay ti butengko isut' gapuna a bimsagak ngem awan nangibagbagaak iti daytoy.