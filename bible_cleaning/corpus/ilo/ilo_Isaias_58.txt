1: Kuna ti Apo , Agpukkawka iti amin a pigsam! Ipakaammom kadagiti tattaok nga Israelita dagiti basolda!
2: Inaldaw nga agdaydayawda kaniak. Kunada nga aggagarda a makaammo kadagiti dalanko ken mangtungpal kadagiti lintegko. Kunada nga ikkak ida kadagiti linteg nga awan idumdumana ken pagaayatda ti agdaydayaw kaniak.
3: Saludsoden dagiti tattao, Ania ti serserbi ti panagayunarmi no di met la ikaskaso ti Apo ? Apay a parigatenmi ti bagbagimi no dina met la italtalek?
: Kuna ti Apo kadakuada, Kinapudnona, no agayunarkayo, birokenyo ti bukodyo a pagragsakan ket idadanesyo dagiti pagtartrabahoenyo.
4: Agayunarkayo tapno agtungpal laeng daytoy iti kinadawel ket agririri ken agkakabilkayo. Ipagarupyo kadi nga ipangagko dagiti kararagyo iti kastoy a panagayunaryo?
5: No agayunarkayo, pagsagabaenyo dagiti bagbagiyo, agdumogkayo a kas iti ruot, ket agyaplagkayo kadagiti nakersang a lupot ken warakiwakanyo iti dapu dagiti pagiddaanyo. Kasta ti kunayo a panagayunar? Ipagarupyo kadi a maragsakanak iti kasta?
6: Kastoy ti kayatko a panagayunar: Ikkatenyo ti kawar ti panangidadanes ken ti sangol ti kinakillo, ket wayawayaanyo dagiti maparparigat.
7: Ibingayanyo iti taraonyo dagiti mabisin. Pasangbayenyo dagiti napanglaw nga awan pagtaenganna. Kawesanyo dagiti awan aruatenna, ket diyo ipaidam ti tulongyo kadagiti bukodyo a kakabagian.
8: No aramidenyo daytoy, kaslanto init iti bigbigat ti paraburko a mangraniag kadakayo, ket mabiitto a maimbagan dagiti sugatyo. Kanayonto nga addaak kadakayo tapno isalakankayo. Ti kaaddak ti mangsalaknibto kadakayo iti sadinoman nga ayanyo.
9: No agkararagkayo, sungbatankayto. No awagandak, ipangagkayto.
: No isardengyo ti panagidadanesyo, ti panangipakitayo iti gurayo ken liklikanyo dagiti dakes a sao,
10: no pakanenyo dagiti mabisin ken no itedyo ti masapul dagiti napanglaw, naraniagto a kas iti agmatuon ti sipnget a nanglikmut kadakayo.
11: Kankanayonto nga idalankayo, ket itedkonto ti amin nga agkakaimbag a bambanag a kayatyo. Pagtalinaedenkayto a napigsa ken nasalun-at. Mayarigkayto iti hardin nga adu ti danumna, kas iti ubbog a pulos a di agmaga.
12: Bangonento manen dagiti tattaoyo dagiti pasdek a nabayagen a narba. Agpatakderdanto manen kadagiti daan a fondasion. Maawagankayto a kas tattao a nangipatakder manen kadagiti bakud, ken nangbangon manen kadagiti narpuog a balbalay.
13: Kuna ti Apo , No ibilangyo a nasagradoan ti Aldaw a Panaginana, ket diyo biroken ti bukodyo a pagimbagan iti dayta nga aldaw; no ipategyo ti nasantoan nga aldawko ket kas panangipakitayo iti panagdayawyo, dikay agbiahe, agtrabaho, wenno agsao iti awan kapapay-anna iti dayta nga aldaw,
14: magun-odyonto ti rag-o a patauden ti panagserbiyo kaniak. Agraemto kadakayo ti entero a lubong. Lak-amenyonto ti kinabaknang ti daga nga intedko ken ni Jacob a kapuonanyo. Siak, ni Yahweh, ti nangibaga iti daytoy.