1: Kinuna manen ti Apo kaniak,
2: Saanka a mangas-asawa wenno agputot ditoy a lugar.
3: Ibagak kenka ti mapasamakto kadagiti ubbing a mayanak ditoy ken kadagiti nagannak kadakuada.
4: Mataydanto kadagiti nakabutbuteng a sakit, ket awanto ti mangdung-aw wenno mangitanem kadakuada. Maiwalangto dagiti bangkayda a kasla nabunton a rugit iti daga. Mataydanto iti paggugubatan, wenno iti bisin ket kanento dagiti tumatayab ken atap nga animal dagiti bangkayda.
5: Saanka a sumrek iti balay nga adda minatayna. Dimo dung-awan ti siasinoman ta diakon paraburan dagiti tattaok iti talna, ayat ken asik kadakuada.
6: Matayto dagiti nabaknang ken dagiti napanglaw iti daytoy a daga, ngem awanto ti mangitanem wenno mangdung-aw kadakuada. Awanto ti mangsugat iti bagina wenno mangpukis iti buokna a mangipakita iti ladingitna.
7: Awanto ti makipangan wenno makiinum iti siasinoman tapno liwliwaenna inton matay ti ipatpategna. Awanto ti mangngaasi iti siasinoman, uray pay iti nagpasina iti ama wenno inana.
8: Dika sumrek iti balay a yan dagiti agrarambak. Dika makipangan wenno makiinum kadakuada.
9: Siak ni Yahweh a Mannakabalin-amin a Dios ti Israel. Denggem ti ibagak: Pasardengekto ti amin nga ariwawa ti ragragsak ditoy, ket saanton a mangngeg dagiti naragsak a parambak ti kasar. Masaksianto dagiti tattao nga adda ditoy ti pannakapasamak dagitoy.
10: Inton ibagam kadakuada dagitoy, saludsodendanto kenka no apay a dusaek ida iti napalalo, no ania ti nakabasolanda ken no ania ti basolda kaniak a Diosda.
11: Ibagamto kadakuada a kastoy ti kunak, Linaksiddak dagiti kapuonanyo ket nagserbi ken nagdaydayawda kadagiti sabali a dios. Saanda a tinungpal dagiti pannursurok.
12: Ngem dakdakes pay ti inaramidyo ngem dagidi kapuonanyo. Nasukir ken dakeskay amin ket saankay a nagtulnog kaniak.
13: Iti kasta, ipurruakkayto iti ruar daytoy a daga, iti daga a diyo pay naammoan ken di met naammoan dagidi kapuonanyo. Sadiay, aldaw-rabii nga agserbikayto kadagiti sabali a dios ket saankayto a kaasian.
14: Kuna ti Apo , Umayen ti tiempo nga awanton ti agsapata iti naganko a sibibiag a Dios a nangiruar kadagiti Israelita manipud idiay Egipto.
15: Agsapatadanto ketdi kaniak a kas sibibiag a Dios a nangiruar kadagiti Israelita iti daga ti amianan ken iti amin a pagilian a nangiwarawaraak kadakuada. Isublikto ida iti dagada, iti daga nga intedko kadagidi kapuonanda. Siak, ni Yahweh, ti nagsao.
16: Kuna ti Apo , Mangibaonakto iti adu a mangngalap a mangtiliw kadagitoy a tattao. Kalpasanna, mangibaonakto iti adu a mangnganup a mangsapul kadakuada kadagiti bambantay, turturod ken rukrukib.
17: Makitak amin nga aramidda. Awan ti mailemmeng kaniak. Saan a nailinged kaniak ti basolda.
18: Maminduanto ti kadagsen ti dusada gapu kadagiti basol ken kinadakesda, gapu ta tinulawanda ti dagak kadagiti imahen nga awanan biag a kas kadagiti bangkay ket pinunnoda kadagiti saan a pudno a dios.
19: O Apo , sika ti mangsalaknib kaniak ken mangted iti pigsak. Tulongannak iti tiempo ti rigat. Umayto kenka dagiti nasion nga aggapu iti amin a paset ti daga ket kunada, Pasig a sinan-dios ti adda kadagidi kapuonanmi. Awan ti adda kadakuada no di laeng dagiti awan serserbina nga imahen.
20: Makaaramid kadi ti tao iti diosna? Saan! Saan a pudno a dios ti aramidenda.
21: Ngarud, kuna ti Apo , iparangarangkonto kadakuada ti pannakabalin ken bilegko ket maammoandanto a siak ni Yahweh.