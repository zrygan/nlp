1: Kuna ti Apo Asi pay dagiti nasukir nga agtuturay iti Juda. Surotenda dagiti plano a diak inaramid, ket makitulagda kadagiti pagilian a saanko a pagayatan. Agtutuon dagiti basbasolda.
2: Mapanda agpatulong iti Egipto a dida makiuman kaniak. Kayatda a salakniban ida ti Egipto, isut' gapuna nga agtalekda iti ari ti Egipto.
3: Ngem awanto ti pannakabalin ti ari a mangtulong kadakuada ket agtungpalto iti didigra ti pannalaknib ti Egipto.
4: Uray no nakadanonen dagiti pannakabagida kadagiti siudad ti Zoan ken Hanes idiay Egipto,
5: agbabawinto dagiti tattao ti Juda iti panagtalekda iti dayta a nasion a di makatulong kadakuada no masapulda ti tulong.
6: Daytoy ti pakaammo ti Dios maipapan kadagiti animal iti tay-ak ti abagatan: Agdaliasat dagiti pannakabagi ti Juda iti napeggad a lugar a pagnaedan dagiti leon, karasaen ken agtaytayab a dragon. Kargaanda dagiti asno ken kamelioda iti agkakangina a sagut nga agpaay iti nasion nga awan ti maitulongna kadakuada.
7: Awan serserbi ti tulong nga ited ti Egipto. Isut' gapuna a pinanaganak ti Egipto iti Dragon a saan a Mangan-ano!
8: Imbaga kaniak ti Dios nga ilanadko iti maysa a libro ti pudno a kababalin dagiti tattao tapno agpaay daytoy a mataginayon a pammaneknek iti kinadakesda.
9: Kankanayon nga agsukirda iti Dios, kankanayon nga agulbodda, kankanayon a dida kayat ti dumngeg kadagiti pannursuro ti Apo .
10: Ibagada nga agulimek dagiti profeta. Kunada, Diyo ibaga kadakami no ania ti rumbeng. Ibagayo ti kayatmi a denggen. Diyo pukawen dagiti arapaapmi.
11: Aglisikayo ket didakami bibiangan. Dimi kayat a denggen ti sasaoyo maipapan iti Nasantoan a Dios ti Israel.
12: Ngem kastoy ti kuna ti Nasantoan a Dios ti Israel: Diyo ikankano ti ibagbagak kadakayo ket agtalekkayo iti ranggas ken allilaw.
13: Nakabasolkayo. Mayarigkay iti nangato a bakud a nagrekka manipud ngato aginggat' baba. Pagammoan la ta mapasagkayo.
14: Maburburakkayto a kasla iti banga a mawarawara a mamimpinsan ket pulos nga awan dakkel a pasetna a mabalin a pagadaw iti beggang wenno pagtako iti danum iti bubon.
15: Kuna ni Apo Dios , ti Nasantoan a Dios ti Israel, kadagiti tattao: Agsublikayo. No agtalek ken makikappiakayo kaniak, masarakanyonto ti pigsa ken talged. Ngem diyo kayat nga aramiden daytoy!
16: Panggepyo ketdi ti agsakay kadagiti napardas a kabalio tapno itarayanyo dagiti kabusoryo. Ket tumutop ti aramidenyomasapul nga aglibaskayo! Ipagarupyo a napardas dagiti kabalioyo ngem naparpardas pay dagiti mangkamkamat kadakayo!
17: No makakitakayo iti maysa a kabusor, agtaray ti sangaribu kadakayo ket limanto la a kabusor ti umdas a mamagtaray kadakayo amin. Awanto ti mabati iti armadayo malaksid ti palo ti bandera a nabaybay-an iti tapaw ti maysa a turod!
18: Nupay kasta, agur-uray ti Apo a mangngaasi kadakayo. Wen, agur-uray a mangparabur kadakayo gapu ta kanayon a maiparbeng ti aramidna. Nagasat ti tao nga agtalek iti Apo .
19: Dakayo nga agnaed iti Jerusalem, dikayton agsangit. Manangngaasi ti Apo ket no umasugkayo nga agpatulong kenkuana, ipangagnakayo.
20: Paglak-amennakayo ti Apo iti rigat, ngem addanto latta a mangisuro kadakayo ket dinto masapulen a birokenyo.
21: No sumiasikayo iti dalan, mangngegyonto ti timekna iti likudanyo nga agkuna, Daytoy ti dalan a pagnaanyo.
22: Alaenyonto dagiti imahen dagiti didiosenyo a nakalupkopan iti pirak ken dagiti nadigos iti balitok ket ibellengyonto ida a kas rugit. Kunayonto, Awan serserbiyon!
23: Tunggal agmulakayo, pagtudoento ti Apo tapno dumakkel dagiti mulayo ket nawadwadto ti apityo ken adunto ti araben dagiti animalyo.
24: Kasayaatan ken kalangtoan a ruot ti kanento dagiti pagar-aradoyo a baka ken asno.
25: Iti aldaw a masakup dagiti sarikedked dagiti kabusoryo ket mapapatay dagiti tattaoda, agayusto dagiti danum kadagiti ubbog manipud kadagiti bambantay ken turturod.
26: Kaslanto raniag ti init ti raniag ti bulan. Mamimpitonto met ti karaniag ti init ngem ti sigud a raniagna, kas iti agtitipon a raniagna iti pito nga aldaw. Mapasamakto amin dagitoy inton bedbedan ken agasan ti Apo dagiti sugat nga impalak-amna kadagiti tattaona.
27: Manipud iti adayo, adtoyen nga umay ti dayag ken pannakabalin ti Apo ! Sumungsungaden! Apuy ken asuk ti mangipakita iti pungtotna. Agsao ket kasla gumilgil-ayab nga apuy dagiti balikasna.
28: Paunaenna ti angin a kasla layus a mangyanud iti amin. Lapunosenna dagiti nasion agingga a madadaelda ket gibusanna dagiti dakes a panggepda.
29: Ngem dakayo a tattao ti Dios, naragsakkayto ket agkakantakayo a kas iti panagkakantayo iti rabii ti nasagradoan a fiesta. Naragsakkayto a kas kadagiti mapan iti Templo ti Apo , ti Mangsalaknib iti Israel, isuda a matoktokaran kadagiti flauta iti pannagnada nga agturong sadiay.
30: Ipangngegto ti Apo ti nadayag a timekna iti amin a tao ket ipariknananto ti bileg ti pungtotna. Addanto apuy, bumayakabak a tudo ken yelo.
31: Agbutengto dagiti Asirio inton mangngegda ti timek ni Yahweh ket mariknada ti bileg ti panangdusana kadakuada.
32: Tunggal dissoan ida ti Apo , agtambor ken agarpanto dagiti tattaona. Ti Dios a mismo ti manggubat kadagiti Asirio.
33: Idi un-unana, addan naisagana a lugar a pakapuoran iti ari ti Asiria. Nauneg ken nalawa daytoy a disso a nakatuontuonan ti adu a kayo. Ket arigto iti gumilgil-ayab nga asufre ti anges ti Apo a mangpasged kadagiti kayo.