1: Nagpintasen dagita saka a nakasandalia,
: O nadayag a babai!
: Kasla sinukog ti nalaing nga eskultor dagiti
: nasippukel a luppom.
2: Ti pusegmo kasla nagbukel a malukong
: a di maibusan iti nalaokan nga arak.
: Mayarig iti nabettek a trigo ti siketmo
: a nalikmut iti lirio.
3: Kasla singin nga ugsa dagiti susom,
: kasda la dua a kigaw.
4: Kasla torre a marfil ti tengngedmo.
: Dagiti matam kas libtong ti Hesbon,
: iti asideg ti ruangan ti siudad a naindaklan.
: Natundiris ti agongmo, kas torre ti Libano
: a mangtantannawag iti Damasco.
5: Natangig ti ulom a kas iti Bantay Carmel.
: Napintas ti nasallapid a buokmo a kas iti
: kapintasan a nalabaga a lupot;
: kayawan ti pintasna ti maysa nga ari.
6: Nagpintaska ketdin, biagko, anian a pusaksak;
: nagimnasen ti ragsak nga ipalak-ammo kaniak.
7: Napintas ti lung-aymo a kas iti kayo ti palma,
: ket dagiti susom kasdala sinar-ay a bungana.
8: Uliekto ti kayo a palma
: ket purosek dagiti bungana.
: Raay ti ubas dagiti susom iti panagkitak,
: ti sang-awmo kasla ayamuom ti mansanas.
9: ket dagiti agekmo kas iti kaimasan nga arak.
: Agayus koma ti arak iti kaayan-ayatko
: ket agayus kadagiti bibig ken ngipenna.
10: Kukuanak ti kaayan-ayatko ket tarigagayannak.
11: Umayka, biagko, inta idiay away
: ket umianta kadagiti kataltalonan.
12: Agriingtanto a masapa ket kitaenta dagiti ubas;
: kitaentanto no agsaringit wenno agsabongdan.
: Kitaentanto no agsabongen dagiti granada.
: Sadiay, itedkonto toy ayatko kenka.
13: Masay-upmo ti ayamuom ti mandragoras,
: adda iti ridawta dagiti bunga nga agkakaimas.
: Biagko, iduldulinko a para kenka dagiti daan
: ken baro a bunga.