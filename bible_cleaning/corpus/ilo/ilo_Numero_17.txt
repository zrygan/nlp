1: Kinuna ni Yahweh ken ni Moises,
2: Ibagam kadagiti Israelita nga ikkandaka iti 12 a sarukod, maysa ti aggapu iti pangulo ti tunggal tribu. Isuratmo ti nagan ti tunggal tao iti sarukodna
3: ket isuratmo ti nagan ni Aaron iti sarukod a mangibagi iti tribu ti Levi. Iti kasta, adda sarukod ti tunggal pangulo ti tribu.
4: Ikabilmo dagitoy iti Tolda ti Dios iti sango ti Lakasa ti Tulag a pagkitkitaanta.
5: Agsaringitto ti sarukod ti tao a piliek. Kastoy ti panangpasardengko kadagiti reklamo dagiti Israelita a maibusor kadakayo.
6: Nakisao ngarud ni Moises kadagiti Israelita ket nangted ti tunggal pangulo ti tribu iti maysa a sarukodsangapulo ket dua amin, agraman ti sarukod ni Aaron.
7: Inkabil ni Moises dagiti sarukod iti Tolda ti Dios iti sangoanan ti Lakasa ti Tulag ni Yahweh.
8: Idi sumrek ni Moises iti Tolda iti sumuno nga aldaw, nakitana a nagsaringit ti sarukod ni Aaron a mangibagi iti tribu ni Levi. Malaksid kadagiti bulong, nagsabong pay ket nagbunga iti naluluom nga almendras!
9: Innala ni Moises dagiti amin a sarukod ket imparangna kadagiti Israelita. Nakitada ti napasamak ket kalpasanna, innala ti tunggal pangulo ti bukodna a sarukod.
10: Kinuna ni Yahweh ken ni Moises, Isublim ti sarukod ni Aaron iti sangoanan ti Lakasa ti Tulag. Masapul a maidulin a kas ballaag kadagiti nasukir nga Israelita a matayda no dida isardeng ti panagsasaoda iti maibusor kaniak.
11: Tinungpal ni Moises ti imbilin ni Yahweh.
12: Kinuna dagiti Israelita ken ni Moises, Daytoyen ti kanibusananmi!
13: No matay ti umasideg iti Tolda ti Dios, kayatna a sawen a mataytayo amin!