1: Daytoy ti imbaga ni Yahweh ken ni Joel nga anak ni Petuel.
2: Dakayo a lallakay, dumngegkayo;
: denggendak, dakay amin nga agnaed iti Juda.
: Adda kadin kastoy a napasamak iti panagbiagyo
: wenno idi tiempo dagidi ammayo?
3: Ibagayo daytoy kadagiti annakyo;
: ibagadanto met kadagiti annakda
: a mangibaganto met iti kaputotan
: a sumaruno kadakuada.
4: Nagsasaruno a pangen ti dudon ti immay
: ket nagdissoda kadagiti mulmula;
: ti tinedda ti maysa a pangen,
: inibus ti simmaruno a pangen.
5: Agriingkayo, dakayo a mammartek;
: agsangitkayo, dakayo a managinum iti arak;
: nadadaelen dagiti ubas a maaramid nga arak.
6: Adda pangen ti dudon a nangraut iti dagatayo;
: nabilegda ket di mabilang ti kaaduda.
: Natadem ti ngipenda
: a kas kadagiti leon.
7: Inkisapda dagiti mulatayo nga ubas;
: kinibkibanda dagiti kayotayo nga igos.
: Inukkisanda ida a namimpinsan;
: uray la pimmuraw dagiti sangada.
8: Agdung-awkayo a kas iti balasang a mangdung-aw
: iti ipapatay ti pakayasawaanna.
9: Awan ti trigo wenno arak
: a maidaton iti Templo.
: Agladingit dagiti papadi
: ta awanen ti maidatonda iti Apo .
10: Langalang dagiti taltalon.
: Agladingit ti daga
: ta nadadael dagiti dawa,
: kimbet ti bunga dagiti ubas
: ken nalaylay dagiti kayo ti olibo.
11: Agsangitkayo, dakayo a mannalon;
: agladingitkayo, dakayo nga agay-aywan kadagiti kaubasan.
: Ngamin, nadadael ti trigo ken ti sebada,
: kasta met dagiti amin a mula.
12: Nagango dagiti ubas ken dagiti kayo ti igos;
: nalaylay amin a kayo nga agbunga iti makan, ket natayda.
: Awanen ti rag-o dagiti tattao.
13: Dakayo a papadi nga agserserbi iti altar,
: agkaweskayo iti nakersang a lupot ket agsangitkayo.
: Inkay iti Templo
: ket agpatpatnag nga agsangsangitkayo.
: Awanen ti trigo wenno arak
: a maidaton iti Diosyo.
14: Ibilinyo ti panagayunar dagiti tattao;
: mangangaykayo iti gimong nga agdaydayaw.
: Ayabanyo dagiti papangulo
: ken dagiti amin a taga-Juda.
: Ummongenyo ida iti Templo ti Apo a Diosyo,
: ket umasugkayo kenkuana.
15: Asidegen ti aldaw ti Apo ;
: ti aldaw a panangyeg ti Mannakabalin-amin iti didigra.
: Nakabutbutengto dayta nga aldaw!
16: Buybuyaentayo ngem awan maaramidantayo,
: bayat ti pannakadadael dagiti mulatayo;
: awan ti rag-o iti Templo ti Diostayo.
17: Matay dagiti bukel iti natikag a daga;
: awan ti trigo a maipempen,
: iti kasta, agrakaya dagiti sarusar nga awan nagyanna.
18: Aguga dagiti baka gapu iti bisinda,
: ta awan ti pagarabanda;
: agsagaba met ti arban dagiti karnero.
19: Umasugak kenka, O Apo ,
: agsipud ta nagango dagiti karuotan
: ken dagiti kayo, a kasla ketdin inda nauram.
20: Uray dagiti atap nga animal umasugda kenka,
: ta nagmagan dagiti waig.