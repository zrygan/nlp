1: Idaydayawyo ti Apo ,
: dakayo a nailangitan a parsua.
: Itan-okyo ti dayag ken pannakabalinna.
2: Idaydayawyo ti nadayag a nagan ti Apo ;
: agparintumengkayo a sikakawes iti panagdaydayaw.
3: Agallangogan ti timek ni Yahweh kadagiti baybay;
: aggurruod ti nadayag a Dios,
: ket mangngeg ti timekna kadagiti nalawa a taaw.
4: Mannakabalin ti timek ni Yahweh,
: napnoan ti dayag ti timek ni Yahweh.
5: Ti timek ti Apo sip-akenna dagiti sedro,
: dagiti sedro ti Libano tukkolen ida ni Yahweh.
6: Paglagtoenna a kasla urbon ti baka dagiti bantay ti Libano.
: Ti Bantay Hermon pagkulagtitenna a kasla bumaro a toro.
7: Patauden ti timek ni Yahweh
: ti agkanabsiit a kimat.
8: Pagkintayegen ti timek ni Yahweh ti let-ang;
: wen, pagkintayegen ni Yahweh ti let-ang ti Kades.
9: Ti timek ni Yahweh pusiposenna dagiti kayo a narukbos,
: ket iti Templona, iriaw ti amin daytoy, Dayag iti Dios!
10: Iturayan ni Yahweh ti layus;
: agari iti agnanayon nga awan inggana.
11: Papigsaen ni Yahweh dagiti tattaona;
: kappia ti ibendisionna kadakuada.