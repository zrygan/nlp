1: Intuloy ni Moises, Awan ti daga iti Israel a maited kadagiti papadi a Levita. Pagbiagdanto dagiti sagut ken dagiti dadduma a daton iti Apo .
2: Saanda a mapalubosan nga agtagikua iti daga a kas kadagiti dadduma a tribu; ti bingayda isu ti gundawayda nga agserbi a papadi kas inkari ti Apo .
3: No adda maidaton a toro a baka wenno karnero, maited kadagiti papadi ti abaga, ti pingping ken ti bituka.
4: Masapul a maited kadakuada ti umuna nga apit iti trigo, arak, lana ti olibo ken de lana.
5: Kadagiti amin a tribuyo, ti tribu ni Levi ti pinili ti Apo nga agserbi kenkuana a kas papadi iti agnanayon.
6: Mabalin ti siasinoman a Levita iti uray ania nga ili ti Israel ti mapan iti lugar a pilien ti Apo a pagdaydayawan kenkuana,
7: ket agserbi a padi iti Apo a Diosna a kas kadagiti dadduma a Levita nga agserserbi sadiay.
8: Maipada ti kaadu ti awatenna a taraon iti kaadu ti taraon nga awaten dagiti dadduma a papadi. Mabalinna nga idulin ti aniaman nga ipatulod kenkuana ti familiana.
9: Inton dumtengkayo iti daga nga ited kadakayo ti Apo a Diosyo, diyo tultuladen dagiti makarimon nga ugali dagiti tattao nga agnaed sadiay.
10: Diyo idatag dagiti annakyo a kas daton a mapuoran iti altaryo. Diyo palubos nga agan-anito wenno agbuybuyon dagiti tattaoyo wenno aggamud
11: wenno agipadles wenno makiumanda kadagiti espiritu dagiti natay.
12: Kagura ti Apo a Diosyo dagiti agaramid kadagiti kastoy a makarimon a banag. Daytoy ti gapuna a paksiatennanto dagita a tattao bayat ti isusungadyo.
13: Masapul a naan-anay ti kinapudnoyo iti Apo .
14: Kinuna ni Moises, Iti daga nga inkay sakupen, agtulnog dagiti tattao iti pammagbaga dagiti agan-anito wenno dagiti agbuybuyon ngem saan nga ipalubos ti Apo a Diosyo a kasta ti aramidenyo.
15: Mangpatanorto iti profeta a kas kaniak nga agtaud iti Israel. Masapul nga agtulnogkayo kenkuana.
16: Iti daydi nga aldaw a panaguummongyo idiay Bantay Sinai, impakpakaasiyo a diyo koma mangngegen nga agsao ti Apo ken makitayo iti apuy ta mabutengkayo amangan no mataykayo.
17: Kinuna ngarud kaniak ti Apo , Nasayaat ti dawatda.
18: Mangibaonakto iti profeta a kas kenka nga agtaud kadakuada. Ibagakto kenkuana ti isaona ket ibagananto met kadagiti tattao ti amin nga ibilinko.
19: Agsaonto iti naganko, ket dusaek ti siasinoman a di agtulnog kenkuana.
20: Ngem no adda profeta a diak binilin a mangipakaammo iti mensahe iti naganko, masapul a mapapatay gapu iti inaramidna. Kasta met ti maaramid iti siasinoman a profeta nga agsao iti nagan dagiti didiosen.
21: Nalabit a kayatyo nga ammoen no kasano a mailasinyo a saan a nagtaud iti Apo ti mensahe ti profeta.
22: No agsao ti profeta iti nagan ti Apo ket saan a mapasamak ti ibagana, saan ngarud a nagtaud iti Apo ti ibagana. Nagsao dayta a profeta iti bukodna a nakem, ket dikay agbuteng kenkuana.