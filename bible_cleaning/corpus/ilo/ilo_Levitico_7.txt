1: Dagitoy dagiti alagaden iti pannakaidatag dagiti daton a pagsupapak kadagiti biddut. Nasantoan unay daytoy a daton.
2: Masapul a maparti ti animal iti pagpartian kadagiti daton a mapuoran, ket maibuyat ti darana kadagiti uppat a sikigan ti altar.
3: Maikkat amin a taba ket maidaton iti altar: ti nataba nga ipus, ti taba a nangbungon kadagiti lalaem,
4: dagiti bekkel ken dagiti tabada ken ti kasayaatan a paset ti dalem.
5: Puoran ti padi ti amin a taba iti altar a kas daton iti Apo . Daton daytoy a pagsupapak iti biddut.
6: Mabalin a kanen daytoy ti siasinoman a lalaki iti familia dagiti papadi, ngem gapu ta nasantoan unay daytoy a daton, masapul a kanenda iti nasantoan a lugar.
7: Maymaysa nga alagaden ti maannurot iti daton gapu iti basol ken daton a pagsupapak iti biddut: ti padi a mangidatag iti daton ti akinkukua iti karne.
8: Kukua ti padi a mangidatag iti daton ti lalat ti animal a maidatag a daton a mapuoran.
9: Tunggal daton a makan a maluto iti urno wenno iti pariok kukua ti padi a nangidatag iti daytoy iti Dios.
10: Ngem kukua dagiti papadi a kaputotan ni Aaron ti amin a saan a maluto a daton a makan, nalaokan man iti lana wenno saan; agpapada ti bingay ti tunggal maysa.
11: Dagitoy dagiti alagaden kadagiti daton a pakikappia a maidatag iti Apo .
12: No idatag daytoy ti tao a kas daton a pagyaman iti Dios, pakuyoganna ti mapuoran nga animal iti tinapay nga awan lebadurana; napuskol a tinapay a nagamay iti lana ti olibo wenno naingpis a kankanen a napulagidan iti lana ti olibo wenno kankanen a naaramid iti nagamay nga arina a nalaokan iti lana ti olibo.
13: Malaksid kadagitoy, mangidaton pay kadagiti nalebaduraan a tinapay.
14: Mangala iti maysa iti tunggal kita ti tinapay ket idatagna a naisangsangayan a daton iti Apo ; kukua daytoy ti padi a mangala iti dara ti animal ket iwarsina iti altar.
15: Masapul a sidaen ti karne ti animal iti aldaw a pannakaidatonna; awan a pulos ti maipabigat.
16: Ngem no maidatag ti daton a pakikappia a pangtungpal ti tao iti maysa a sapata wenno daton nga agtaud iti bukodna a nakem, saan a nasken a kanen amin iti dayta nga aldaw a pannakaidatagna. Mabalin a kanen ti mabati iti sumuno nga aldaw.
17: No adda pay la matda iti maikatlo nga aldaw, masapul a mapuoran.
18: Ngamin, saan nga awaten ti Dios ti daton no adda pay la mangan iti daytoy iti maikatlo nga aldaw. Agbalin a narugit iti imatang ti linteg ket madusa ti siasinoman a mangan iti daytoy.
19: No maisagid ti karne iti aniaman nga ibilang ti linteg a narugit, masapul a saan a sidaen no di ket mapuoran.
: Mabalin ti siasinoman a nadalus iti imatang ti linteg ti mangan iti karne.
20: Ngem no ti tao a saan a nadalus iti imatang ti linteg ket mangan iti daytoy, saanen a maibilang a maysa kadagiti tattao ti Dios.
21: Kasta met ti siasinoman a mangsagid iti aniaman a maibilang a narugit. No mangan iti karne iti daytoy a daton, mailaksid kadagiti tattao ti Dios.
22: Inted ni Yahweh ken ni Moises dagitoy sumaganad nga alagaden
23: nga agpaay kadagiti Israelita: Maiparit a sidaen ti taba ti baka, karnero wenno kalding.
24: Mabalin nga usaren ti taba ti animal a natay nga awan gapgapuna wenno pinatay ti padana nga animal ngem saan a mabalin a kanen.
25: Mailaksid kadagiti tattao ti Dios ti siasinoman a mangan iti taba ti animal a mapuoran a nairanta a maidaton iti Apo .
26: Iti sadinoman a pagnaedan dagiti Israelita, maiparit a kanenda ti dara ti tumatayab wenno animal.
27: Mailaksid kadagiti tattao ti Dios ti siasinoman a mangan iti dara.
28: Inted ni Yahweh ken ni Moises dagitoy sumaganad nga alagaden nga
29: agpaay kadagiti Israelita. Siasinoman a mangidatag iti daton a pakikappia, masapul a mangilasin iti agpaay iti Apo iti naisangsangayan a daton;
30: isu a mismo ti mangidatag a kas daton a mapuoran. Alaenna ti taba ti animal agraman ti barukongna ket idatagna a naisangsangayan a daton iti Apo .
31: Puoran ti padi ti taba iti altar ngem maited kadagiti papadi ti barukong ti animal.
32: No maipapan iti makannawan a kammaudi a luppo ti animal, maited met a kas naisangsangayan a bingay
33: ti padi a mangidatag iti dara ken iti taba ti animal a daton a pakikappia.
34: Naisangsangayan a sagut ti barukong ken naidumduma a bingay ti makannawan a kammaudi a luppo; innala ida ti Apo kadagiti Israelita ket intedna kadagiti papadi. Daytoy ti masapul nga ited dagiti Israelita ken ni Aaron ken kadagiti annakna iti amin a kaputotan.
35: Daytoy ti paset ti daton a mapuoran a naidatag iti Apo a naited ken ni Aaron ken kadagiti annakna idi agserbida a kas padi.
36: Iti dayta nga aldaw, imbilin ti Apo kadagiti Israelita nga itedda kadakuada daytoy a paset ti daton. Masapul nga annuroten dagiti Israelita daytoy nga alagaden iti agnanayon.
37: Dagitoy ngarud dagiti alagaden maipanggep iti daton a mapuoran, daton a makan, daton gapu iti basol, daton a pagsupapak iti biddut, daton iti pannakaorden ken daton a pakikappia.
38: Inted ni Yahweh dagitoy a bilin ken ni Moises iti Bantay Sinai, iti let-ang, iti aldaw nga imbilinna kadagiti Israelita nga idatagda dagiti datonda.