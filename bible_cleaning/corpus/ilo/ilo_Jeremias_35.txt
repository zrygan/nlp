1: Idi a ni Jehoyakim nga anak ni Josias ti ari idiay Juda, kinuna ti Apo kaniak,
2: Inka kasarita ti kapuonan dagiti Recabita. Kalpasanna, ipanmo ida iti maysa a kuarto ti Templo ket ikkam ida iti arak.
3: Iti kasta, innalak ti amin a kameng dagiti Recabitani Jaazanias nga anak ti sabali a Jeremias ken apoko ni Habasinias ken amin a kakabsat ken annakna a lallaki.
4: Impanko ida iti Templo, iti kuarto dagiti annak ni Hanan nga anak ni Igdalias. Asideg daytoy iti kuarto dagiti ofisiales ket adda iti ngatoen ti kuarto ni Maaseyas nga anak ni Sallum. Maysa kadagiti kangatoan nga ofisial iti Templo ni Maaseyas.
5: Pinasangoak dagiti Recabita kadagiti baso ken harra a napno iti arak, ket imbagak nga uminumda.
6: Ngem insungbatda, Saankami nga umin-inum iti arak. Ngamin, binilinnakami daydi Jonadab nga anak ni Recab a nagtaudanmi a pulos a dikam uminum iti arak, uray pay dagiti annakmi.
7: Imbilinna pay a saankami nga agbalay, wenno agtalon, agmula wenno gumatang iti kaubasan. Imbilinna nga agnaedkami iti tolda iti unos ti panagbiagmi tapno agbayagkami iti daga a pagnaedanmi a kas ganggannaet.
8: Tinungtungpalmi amin nga imbilin ni Jonadab. Pulos a dikami umin-inum iti arak, uray pay dagiti assawa ken annakmi.
9: Saankami nga agbangon iti balay ket awan ti kaubasan, talon wenno bin-imi.
10: Agnaedkami kadagiti tolda. Napasnekkami a nangtungpal iti amin a bilin ni amami a Jonadab.
11: Ngem idi rinaut ni Nebucadnesar nga ari ti Babilonia daytoy a daga, inkeddengmi ti umay agnaed ditoy Jerusalem tapno mapanawanmi ti armada ti Babilonia ken ti Siria. Daytoy ti gapuna nga agnaedkami ditoy Jerusalem.
1213: Kalpasanna, imbaga ti Apo a Mannakabalin-amin a Dios ti Israel nga innak ibaga daytoy kadagiti tattao ti Juda ken Jerusalem: Siak, ni Yahweh, saludsodek no apay a saandak nga impangag ken saanyo a tinungpal ti pannursurok.
14: Nagtulnog dagiti kaputotan ni Jonadab iti imbilinna a saanda nga uminum iti arak. Agpapan ita, awan kadakuada ti uminum iti arak. Saanko nga insardeng ti panagsaok kadakayo ngem saandak a tinungpal.
15: Saanko nga insardeng ti panangibaonko kadagiti adipenko a profeta. Imbagbagada kadakayo nga isardengyo ti dakes nga aramidyo ket agaramidkayo iti naimbag. Binallaagandakayo a saankayo nga agdaydayaw ken agserserbi kadagiti sabali a dios tapno agtultuloy ti panagnaedyo iti daga nga intedko kadagidi kapuonanyo. Ngem saandak nga impangag wenno inkaskaso.
16: Tinungpal dagiti kaputotan ni Jonadab dagiti bilbilin ti amada, ngem dakayo saandak a tinungpal.
17: Iti kasta, siak, ni Yahweh a Mannakabalin-amin a Dios ti Israel, idissuorkonto kadakayo a tattao ti Juda ken ti Jerusalem dagiti amin nga inkarik a pannakadadael. Aramidekto daytoy agsipud ta didak impangag ken didak sinungbatan idi inawagankayo.
18: Ket imbagak kadagiti kaputotan ni Recab ti sao ni Yahweh a Mannakabalin-amin a Dios ti Israel, Tinungpalyo ti bilin kadakayo ni Jonadab a kapuonanyo. Sinurotyo dagiti amin a pannursurona ket inaramidyo dagiti amin nga imbilinna kadakayo.
19: Iti kasta, siak, ni Yahweh a Mannakabalin-amin a Dios ti Israel, ikarik nga addanto latta lalaki nga agserbi kaniak iti kaputotan ni Jonadab nga anak ni Recab.