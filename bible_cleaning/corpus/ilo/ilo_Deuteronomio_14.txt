1: Intuloy ni Moises, Dakayo ti annak ti Apo a Diosyo. Diyo sugatsugaten ti bagiyo wenno kiskisan ti mugingyo a kas pagilasinan iti panagminatayyo.
2: Ngamin, nasagradoankayo a tattao; kukuanakayo ti Apo a Diosyo. Pinilinakayo kadagiti amin a tattao iti rabaw ti daga tapno agbalinkayo a gamengna.
3: Dikay agsida iti uray ania a narugit iti imatang ti Apo .
4: Mabalinyo ti agsida kadagitoy nga animal: baka, karnero, kalding,
5: ugsa, atap a karnero, atap a kalding wenno gasela
6: amin nga animal a nagpisi ti kukona ken agngatingat.
7: Ngem saan a masida ti animal malaksid no agngatingat ken nagpisi ti kukona. Diyo mabalin a sidaen ti kamelio, koneho wenno atap a koneho. Maibilangda a narugit; agngatingatda ngem saan a nagpisi ti kukoda.
8: Dikay agsida iti baboy. Maibilangda a narugit; nagpisi ti kukoda ngem saanda nga agngatingat. Diyo sidaen ti uray ania kadagitoy nga animal wenno sagiden ti bangkayda.
9: Mabalinyo a sidaen ti uray ania a kita ti ikan nga addaan iti pigar ken siksik.
10: Ngem diyo sidaen ti aniaman nga awan ti pigar ken siksikna; maibilangda a narugit.
11: Mabalinyo a sidaen ti uray ania a tumatayab a maibilang a nadalus.
1218: Ngem dagitoy ti kita ti tumatayab a maiparit a sidaenyo: agila, kullaaw, kali, gikgik; lumabaga a buitre, buitre, wak; abestrus; garsita, tikbaboy, kannaway, pelikano, kalamon; abubilia; ken panniki.
19: Maibilang a narugit ti amin a nagpayak nga insekto; diyo sidaen ida.
20: Ngem masidayo ti insekto a maibilang a nadalus.
21: Dikay agsida iti animal a natay; ngem mabalin a sidaen dagiti ganggannaet nga agnaed iti iliyo wenno ilako kadakuada. Ta nasagradoankayo a tattao; kukuanakayo ti Apo a Diosyo.
: Diyo angren ti urbon a karnero wenno urbon a kalding iti gatas ti inana.
22: Mangilasinkayo iti apagkapullo ti amin nga apityo iti tunggal tawen.
23: Inkayo iti lugar a pinili ti Apo a Diosyo a pagdaydayawan kenkuana; sadiay, iti imatangna, kanenyo ti apagkapullo ti trigoyo ken ti umuna nga anak ti baka ken karneroyo ken lak-amenyo ti arak ken lana ti oliboyo. Aramidenyo daytoy tapno masursuroyo ti agbuteng a kanayon iti Apo a Diosyo.
24: No adayo unay kadakayo ti lugar a pagdaydayawan ket diyo maawit nga ipan sadiay ti apagkapullo ti apit nga imparabur ti Apo kadakayo,
25: ilakoyo ti apityo ket itugotyo ti kuarta iti pagdaydayawan a pinilina.
26: Igatangyo ti naglakoanyo iti aniaman a kaykayatyokarne ti baka, karnero, arak, wenno naingel nga inumen. Agrambakkayo sadiay ket agraragsakkayo iti imatang ti Apo a Diosyo.
27: Diyo liplipatan dagiti Levita nga agnaed kadagiti iliyo; awan ti bukodda a daga.
28: Tunggal aggibus ti tallo a tawen, ipempenyo iti iliyo ti apagkapullo ti amin nga apityo.
29: Agpaay daytoy kadagiti Levita, isuda nga awanan iti sanikua, dagiti ganggannaet, ulila ken balo a babbai nga agnaed kadagiti iliyo tapno adda umdas a taraonda. Aramidenyo daytoy ket bendisionannakayto ti Apo a Diosyo iti amin nga aramidyo.