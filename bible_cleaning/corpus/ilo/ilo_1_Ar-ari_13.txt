1: Bayat ti panagtakder ni Jeroboam iti sangoanan ti altar idiay Betel tapno mangidatag iti daton a mapuoran, simmangpet ti maysa a profeta a naggapu idiay Juda. Bilin ni Yahweh
2: nga ilunodna ti altar: O altar, altar, daytoy ti sao ti Apo Addanto ubing nga agnagan iti Josias a mayanak iti familia ni David. Papatayennanto ditoy dagiti papadi nga agserserbi kadagiti altar kadagiti nangato a lugar, isuda nga agidatdatag kenka kadagiti daton a mapuoran. Agpuorto kadagiti tultulang ti tao iti rabawmo.
3: Intuloy ti profeta, Marakrakto daytoy nga altar ket maiwaristo dagiti dapuna. Daytoyto ti pakaammoanyo a nagsao ti Apo kaniak.
4: Idi mangngeg ni Ari Jeroboam daytoy, intudona ti profeta sana imbilin, Tiliwenyo dayta a tao! Ngem dagus a timmangken ti inyunnatna nga imana ket dinan makukot.
5: Pagammoan, narba ti altar ket naiwariswaris dagiti dapu kas impadto ti profeta iti nagan ni Yahweh.
6: Kinuna ti ari kenkuana, Pangngaasim, ta ikararagannak iti Apo a Diosmo ket dawatem kenkuana a paimbagenna ti imak.
: Nagkararag ti profeta ket naisubli ti sigud a kasasaad ti ima ti ari.
7: Kinuna ti ari, Awisenka nga umay mangan idiay balay. Gunggonaanka iti inaramidmo.
8: Ngem insungbat ti profeta, Uray pay itedmo ti kagudua ti kinabaknangmo, saanak a kumuyog kenka. Saanak met a mangan wenno uminum ditoy.
9: Binilinnak ti Apo a diak mangan wenno uminum iti uray ania ket iti panagawidko, diak magna iti dalan a nagnaak nga immay.
10: Saan ngarud a nagna ti profeta iti dalan a nagnaanna. Sabali a dalan ti sinurotna.
11: Kadagidi a tiempo, adda lakay a profeta nga agnaed idiay Betel. Simmangpet dagiti annakna a lallaki, ket impadamagda kenkuana ti inaramid ti profeta a taga-Juda iti dayta nga aldaw ken ti imbagana iti ari.
12: Sadino ti nagnaanna itay pumanaw? sinaludsodna kadakuada. Impakitada kenkuana ti dalan
13: ket imbagana a silyaanda ti asnona. Nagtungpalda ket simmakay ti lakay
14: tapno kamakamenna ti profeta a taga-Juda. Nasarakanna ti profeta nga agtugtugaw iti sirok ti maysa a kayo a lugo. Sika kadi ti profeta a taga-Juda? sinaludsodna.
: Wen, siak, insungbat ti lalaki.
15: Umayka idiay balay ta manganka, kinunana.
16: Ngem insungbat ti profeta, Diak mabalin ti agsubli ket umayak idiay balayyo wenno patgan ti awismo. Ken saan a mabalin a makipangan wenno makiinumak kenka ditoy
17: ta binilinnak ti Apo a diak mangan wenno uminum iti uray ania ken saanak a magna iti nagnaak nga immay.
18: Kinuna ti lakay a profeta a taga-Betel, Profetaak met a kas kenka. Binilin ti Apo ti maysa nga anghel a nangibaga kaniak a yawidka tapno sangailienka. Ngem agul-ulbod ti lakay a profeta.
19: Simmurot ngarud ti profeta a taga-Juda iti lakay a profeta ket nakipangan kenkuana.
20: Idi mangmanganda, dimteng ti sao ti Apo iti lakay a profeta
21: ket imbagana iti profeta a taga-Juda, Kuna ti Apo a dika nagtungpal kenkuana ket dimo inaramid ti imbilinna.
22: Nagsublika ketdi a nangan iti lugar nga imbagana a dimo panganan. Gapu iti daytoy, mapapataykanto ket dinto maikali ti bangkaymo iti tanem ti familiam.
23: Kalpasan ti pannanganda, sinilyaan ti lakay ti asno a pagsakayan ti profeta a taga-Juda.
24: Iti dalanna nga agawid, dinarup ti maysa a leon a nangpatay kenkuana. Naiwalang ti bangkayna iti dalan ket nagtakder ti asno ken ti leon iti abayna.
25: Adda sumagmamano a lallaki a limmabas. Nakitada ti bangkay iti dalan ken ti leon iti asideg. Idi dumtengda idiay Betel a pagnaedan ti lakay a profeta, impadamagda ti nakitada.
26: Idi madamag ti lakay a profeta ti napasamak, kinunana, Isu dayta ti profeta a nangsalungasing iti bilin ti Apo ! Iti kasta, imbaon ti Apo ti leon a mangdarup kenkuana ket patayenna a kas imbagana.
27: Binilinna dagiti annakna a silyaanda ti asnona. Nagtungpalda
28: ket nagsakay ti profeta a pimmanaw. Nasarakanna ti bangkay iti dalan; agtatakder pay laeng ti asno ken ti leon iti abayna. Saan a kinnan ti leon ti bangkay ket dina inan-ano ti asno.
29: Binagkat ti lakay a profeta ti bangkay sana insakay iti asno ket insublina idiay Betel tapno dung-awan ken itabonna.
30: Inkalina ti bangkay iti tanem ti familia ket dinung-awanda kadagiti annakna a kunkunana, Ay, kabsatko, kabsatko!
31: Kalpasan ti pumpon, kinuna ti profeta kadagiti annakna, Inton matayak, itabondak iti daytoy a tanem ket yabayyo ti bangkayko iti bangkayna.
32: Awan duadua a matungpal ti imbagana a bilin ti Apo a maibusor iti altar ti Betel ken iti amin a pagdaydayawan kadagiti ili ti Samaria.
33: Saan latta nga insardeng ni Jeroboam nga ari ti Israel dagiti dakes nga aramidna. Intultuloyna ti nangdutok kadagiti papadi a nagtaud kadagiti gagangay a familia nga agserbi kadagiti altar a binangonna. Ikonsagrarna a kas padi ti siasinoman nga agtarigagay nga agpadi.
34: Daytoy ti nakaigapuan ti pannakadadaelna ken naan-anay ti namimpinsan a pannakapukaw ti kaputotanna.