1: Adda manen sabali a parmatak. Naimatangak ti uppat a lugan a pakigubat a rumrummuar iti nagbaetan ti dua a bronse a bantay.
2: Guyguyoden dagiti nalabaga a kabalio ti umuna a lugan. Nangingisit a kabalio ti mangguyguyod iti maikadua.
3: Guyguyoden dagiti puraw a kabalio ti maikatlo, ket ti maikapat, guyguyoden dagiti labang a kabalio.
4: Sinaludsodko iti anghel, Ania ti kaipapanan dagiti lugan a pakigubat, apo?
5: Kinunana, Dagitoy dagiti uppat nga angin. Kagapgapuda iti saklang ti Apo ti entero a daga.
6: Agpa-amianan a mapan Babilonia ti lugan a guyguyoden dagiti nangisit a kabalio. Agpa-laud dagiti puraw a kabalio, ket agpa-abagatan dagiti labang nga agturong iti maysa a pagilian.
7: Idi rummuar dagiti labang a kabalio, gumanatda a mapan mangwanawan iti daga. Kinuna ti anghel, Inkayo kitaen ti daga! Iti kasta napanda.
8: Kalpasanna, impukkaw ti anghel kaniak, Dagiti kabalio a napan idiay Babilonia, pinabaawda ti pungtot ti Apo iti dayta a daga.
9: Kinuna ti Apo kaniak,
10: Alaem dagiti sagut nga inted dagiti napagtalaw a kas balud a naggapu idiay Babilonia, da Heldai, Tobijas ken Jedaias. Inka a dagus iti balay ni Josias nga anak ni Sofonias.
11: Aramidem a korona dagiti balitok ken pirak nga intedda samo ibalangat ken ni Josue a nangato a padi nga anak ni Josadac.
12: Ibagam ken ni Josue a kastoy ti sao ni Yahweh a Mannakabalin-amin: Adtoy ti tao a maawagan Ti Sanga. Dumakkel iti daga nga ayanna ket bangonennanto ti Templo ti Apo .
13: Wen, isunto ti mangbangon iti Templo. Awatennanto ti pammadayaw a maipaay iti ari, ket iturayannanto dagiti tattaona. Addanto padi nga umas-asibay iti tronona. Agtinnulongdanto nga agtrabaho iti kappia ken panagtutunos.
14: Agpaayto ti korona a pakalaglagipan iti templo ni Yahweh a pammadayaw kada Heldai, Tobijas, Jedaias ken ni Josias.
15: Umayto dagiti tattao nga agnaed iti adayo ket tumulongda iti pannakabangon manen ti Templo ti Apo . Ket inton malpas ti templo, maammoanyonto a ti Apo a Mannakabalin-amin ti nangibaon kaniak nga umay kadakayo. Mapasamak amin dagitoy no agtulnogkayo a sipapasnek kadagiti bilin ti Apo a Diosyo!