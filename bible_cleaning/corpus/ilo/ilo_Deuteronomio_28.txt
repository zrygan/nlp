1: Intuloy ni Moises, No agtulnogkayo iti Apo a Diosyo ket ikagumaanyo a tungpalen dagiti amin a bilinna nga ipakaammok kadakayo ita nga aldaw, pagbalinennakayto a natantan-ok ngem iti uray ania a nasion iti rabaw ti daga.
2: No agtulnogkayo iti Apo a Diosyo, maipaayto kadakayo amin dagitoy a bendision
3: Bendisionanto ti Apo dagiti ili ken dagiti talonyo.
4: Paraburannakayto ti Apo iti adu nga annak, nawadwad nga apit ken adu a baka ken karnero.
5: Bendisionanto ti Apo dagiti mulmulayo ken aniaman a taraon nga isaganayo nga agtaud kadakuada.
6: Bendisionanto ti Apo ti amin nga aramidyo.
7: Parmekento ti Apo dagiti kabusor a manggubat kadakayo. Maymaysanto ti paggapuanda a mangraut kadakayo, ngem mawarawaradanto ket tinto la pagturturonganda.
8: Bendisionanto ti Apo a Diosyo ti trabahoyo ket punnoennanto iti trigo dagiti kamaligyo. Wen, bendisionannakayto iti daga nga itedna kadakayo.
9: No agtulnogkayo iti Apo a Diosyo ket tungpalenyo ti amin a bilinna, pagbalinennakayto a tattaona a kas inkarina.
10: Iti kasta, mabigbigto dagiti amin a tattao ditoy daga a dakayo ti pinili ti Apo a Diosyo ket agbutengdanto kadakayo.
11: Paraburannakayto ti Apo iti adu nga annak, adu nga animal ken nawadwad nga apit iti daga nga inkarina kadagidi kapuonanyo nga ited kadakayo.
12: Luktanto ti Apo ti nabaknang a pagiduldulinanna iti tangatang: Yegnanto ti tudo iti umisu a panawen ket bendisionannanto ti amin nga aramidyo. Iti kasta, pulos a dikayto makautang no di pay ket dakayo ti agpautang.
13: Pagbalinennakayto ti Apo a Diosyo a pangulo kadagiti pagilian; saankayto a paspasurot. Narang-aykayto latta ket agballigikayto iti amin nga aramidyo no la ket agtulnogkayo a sipupudno kadagiti bilinna nga ipakaammok kadakayo ita nga aldaw.
14: Ngem masapul a diyo sukiren ti aniaman a bilin ket dikay agdaydayaw ken agserbi kadagiti didiosen.
15: Ngem no dikay agtulnog iti Apo a Diosyo ket diyo tungpalen a sipupudno dagiti amin a bilin ken lintegna nga itedko kadakayo ita nga aldaw, agdissuorto kadakayo amin dagitoy a lunod
16: Ilunodto ti Apo dagiti il-ili ken taltalonyo.
17: Ilunodnanto dagiti mulmulayo ken ti isaganayo a taraon.
18: Ilunodnakayto ti Apo ket bassitto laeng ti iparaburna nga annakyo; nakirangto ti apityo ken bassitto ti baka ken karneroyo.
19: Ilunodto ti Apo ti amin nga aramidyo.
20: No agaramidkayo iti dakes ket tallikudanyo ti Apo a Diosyo, yegnanto kadakayo ti didigra, riribuk ken parikut iti amin nga aramidyo agingga a mapukawkayo a mamimpinsan.
21: Agsasarunonto a sakit ti sagabaenyo agingga nga awan matda kadakayo iti daga nga inkay sakupen.
22: Ipalak-amto kadakayo ti Apo ti makaalis a sakit. Aggurigorkayto ket lumtegto dagiti bagbagiyo. Yegnanto ti tikag ken makalanet nga angin a mangdadael kadagiti mulmulayo. Agtalinaedto kadakayo dagitoy a didigra agingga a mataykayo.
23: Awanto ti tudo, ket tumangkento a kas iti landok ti dagayo.
24: Yegnanto ketdi ti napigsa nga angin a napakuyogan iti tapok ken darat agingga a madadaelkayo.
25: Ipalubosto ti Apo a parmekendakayo dagiti kabusoryo. Maymaysanto ti paggapuanyo a manggubat kadakuada ngem agtataraykayto a mawarawara ket diyonto ammo ti turturongenyo. Agbutengto dagiti amin a tattao ditoy daga a makakita iti mapasamak kadakayo.
26: No mataykayo, kanento dagiti tumatayab ken dagiti atap nga ayup dagiti bangkayyo ket awanto ti mangbugaw kadakuada.
27: Pagbusaliennakayto ti Apo a kas iti impalak-amna kadagiti taga-Egipto. Malapunoskayto iti gaddil. Agkuradkayto ket agkudkodkayo ngem awanto ti agasna.
28: Pagmauyongennakayto ti Apo . Pagbulsekennakayto ket diyonto ammo ti turturongenyo.
29: Kaskayto la bulsek nga agar-arikap a dina makita ti papananna, uray tengnga ti aldaw. Dikayto agballigi iti aniaman nga aramidyo. Kanayonkayto a maidadanes ken matakawan ket awanto ti tumulong kadakayo.
30: Makitulagkayto iti babai nga asawaenyo ngem sabalinto ti mangasawa kenkuana. Agbangonkayto iti balayyo ngem diyonto pagnaedan. Agmulakayto iti ubas ngem diyonto maramanan ti bungana.
31: Mapartinto ti bakayo iti imatangyo, ngem diyonto maramanan. Kitkitaenyonto nga alaenda dagiti asnoyo ngem didanton maisubli. Maitedto dagiti karneroyo kadagiti kabusoryo ket awanto ti umay tumulong kadakayo.
32: Makitayonto ti pannakaited dagiti annakyo tapno agbalinda a tagabu dagiti ganggannaet. Inaldawto a mabannog dagiti matayo a mangpaspasungad kadagiti annakyo ngem didanton agsubli.
33: Alaento ti ganggannaet a nasion dagiti amin nga apit a nagbambannoganyo ngem awanto ti maipaay kadakayo no di pasig a pannakaidadanes ken pannakaparparigat.
34: Agsagabakayto agingga nga agmauyongkayo.
35: Malapunosto dagiti sakayo iti naut-ot ken saan a maagasan a letteg; agbusalinto ti entero a bagiyo.
36: Ipannakayto ti Apo agraman ti ariyo iti ganggannaet a daga a diyo pay nagnaedan ken uray dagidi kapuonanyo. Agdaydayawkayto sadiay kadagiti didiosen a naaramid iti kayo wenno bato.
37: Gapu iti mapasamak kadakayo, masdaawto dagiti tattao kadagiti pagilian a pakaiwarasanyo; dakayonto ti kanayon a sarsaritaen, rabrabaken ken katkatawaanda.
38: Uray no adunto a bukel ti itukityo, bassitto ti maapityo ta ibusento dagiti dudon.
39: Agmulakayto kadagiti ubas ket taripatoenyonto ida, ngem dikayto makaramanen iti bungada wenno makainum iti arak ti ubas gapu ta iggesento dagiti mula.
40: Agtubonto ti olibo iti amin a paset ti dagayo ngem awanto ti aramidenyo a lana ta agregregto dagiti bungada.
41: Addanto annakyo, ngem mapukawyonto ida ta maitalawdanto a kas balud iti gubat.
42: Ibusento ti igges ti amin a kayo ken mulayo.
43: Rumang-ayto a rumang-ay dagiti ganggannaet nga agnanaed iti sakupyo idinto ta pumanglawto a pumanglaw ti kasasaadyo.
44: Addanto kuarta nga ipautangda kadakayo ngem awanto ti maipautangyo kadakuada. Pagangayanna, iturayandakayto.
45: Agdissuorto amin dagitoy a didigra kadakayo. Agtalinaeddanto agingga a madadaelkayo agsipud ta dikay nagtulnog iti Apo a Diosyo, ket diyo tinungpal dagiti amin a lintegna nga intedna kadakayo.
46: Dagitoyto ti pammaneknek iti agnanayon a panangukom ti Apo kadakayo ken kadagiti kaputotanyo.
47: Binendisionannakayo ti Apo iti amin a banag ngem dikay met agserbi kenkuana a sipapasnek ken siraragsak.
48: Agserbikayto ngarud kadagiti kabusor nga ibaon ti Apo a manggubat kadakayo. Mabisinan, mawaw, ken lamolamokayto. Nakakaasikayto. Nakaronto ti panangidadanes dagiti kabusor kadakayo agingga a mataykayo amin.
49: Mangyegto ti Apo iti maysa a nasion a bumusor kadakayo. Aggapunto iti adayo a lugar a diyo maawatan ti pagsasaona. Kaslanto agila a mangseppeg kadakayo.
50: Naranggasdanto ket awanto ti kaasianda, ubing man wenno nataengan.
51: Ibusendanto dagiti animal ken dagiti apityo ket mataykayto iti bisin. Awanto ti ibatida a taraonyo, arak, lana ti olibo, animal wenno karnero ket mataykayto.
52: Darupendanto dagiti amin nga ili iti daga nga ited kadakayo ti Apo a Diosyo. Marbanto dagiti nangato ken nasarikedkedan a bakud a pagtaltalgedanyo.
53: Inton madama ti pananglakub kadakayo dagiti kabusoryo, nakaronto unay ti panagbisinyo ket kanenyonto pay ketdin dagiti mismo nga annak nga imparabur kadakayo ti Apo a Diosyo.
5455: Uray ti kataknengan a lalaki a nagtaud iti nangato a familia, awanton asina bayat ti pananglakub dagiti kabusor ket kanennanto ti sumagmamano kadagiti annakna gapu ta awanen sabali a taraonna. Dinanto pay ibingayan ti kabsatna, wenno ti patpatgenna nga asawa wenno dagiti nabati nga annakna.
5657: Uray ti kataknengan a babai a nagtaud iti nangato a familia a baknang unay ket dina pay kayat idi ti magna no adda papananna, kastanto met ti aramidenna. Inton lakuben dagiti kabusor ti ilina, awanton ti asina ta sililimedto a kanenna ti maladaga a kaipaspasngayna ken uray pay ti kadkadua. Dinanto ibingayan ti ay-ayatenna nga asawa wenno uray ti maysa kadagiti annakna.
58: Tungpalenyo a sipapasnek ti amin a pannursuro ti Dios a naisurat iti daytoy a libro. Raemenyo ti nakaskasdaaw ken nakabutbuteng a nagan ti Apo a Diosyo.
59: Ta no saan, yegnanto kadakayo ken iti kaputotanyo dagiti nakaro a sakit ken nadagsen a didigra a pulos a saan a mapasardeng.
60: Yegnanto manen dagiti amin a sakit a kinabutbutengyo idi idiay Egipto, ket dikayto maimbagan.
61: Yegnanto pay ti amin a kita ti sakit ken angol a saan a nailanad iti daytoy a libro ti linteg ken pannursuro ti Dios ket mataykayto amin.
62: Uray no umadukayo a kas iti kaadu dagiti bituen, bassitto laeng ti makalasat kadakayo gapu ta dikay nagtulnog iti Apo a Diosyo.
63: Naragsak ti Apo a nangparang-ay kadakayo ken nangpaadu iti bilangyo; kastanto met ti ragsakna a mangdadael ken mangpukaw kadakayo. Mapapanawkayto iti daga nga inkay tagikuaen.
64: Iwarawaranakayto ti Apo iti amin a suli ditoy lubong. Agserbikayto kadagiti didiosen a naaramid iti kayo wenno iti bato, didiosen a diyo pay nagdaydayawan ken di met nagdaydayawan dagidi kapuonanyo.
65: Awanto ti masarakanyo a talna iti sadinoman a lugar. Awanto ti disso a makunayo a kukuayo. Madandanagankayto. Kanayonkayto a masikoran ket maawanankayto iti namnama.
66: Kanayonto nga agpeggad ti biagyo. Aldaw-rabii nga agbutbutengkayonto. Kankanayonto a madandanagankayo a dumteng ni patay kadakayo iti uray ania nga oras.
67: Agkebbakebbakayto iti buteng iti amin a makitayo. No dumteng ti bigat, seggaanyo ti rabii. No dumteng met ti rabii, seggaanyo ti bigat.
68: Mailugankayto kadagiti barko ket isublinakayto ti Apo idiay Egipto nupay inkarina idi a saankayon nga agsubli sadiay. Kayatyonto a mailakokayo sadiay a kas tagabu kadagiti kabusoryo ngem awanto ti mayat a gumatang kadakayo.