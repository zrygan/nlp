1: Agyamankayo iti Apo ,
: ta isu ket naimbag;
: agpaut nga agnanayon ti ayatna!
2: Sawenyo dagitoy a balikas
: iti panagrukbabyo iti Apo ,
: dakay amin a sinubbotna.
: Inispalnakay iti ima dagiti kabusoryo.
3: Innalanakayo kadagiti ganggannaet a pagilian;
: inummongnakayo manipud iti amianan ken abagatan,
: manipud iti laud ken daya.
4: Adda dagiti nagkalkallautang iti let-ang,
: saanda a nasurotan ti dalan nga agturong iti siudad nga inda pagnaedan.
5: Nagsagabada iti bisin ken waw,
: ket amin a namnamada inda napukaw.
6: Immawagda iti Apo idi marigatanda,
: ket inispalna ida iti narikut a kasasaadda.
7: Inturongna ida iti nalinteg a dalan agingga a dimtengda
: iti siudad a pagtaenganda.
8: Rumbeng ngarud nga agyamanda iti Apo
: gapu iti di agbalbaliw nga ayatna,
: gapu kadagiti nakaskasdaaw nga impaayna kadakuada.
9: Painumenna dagiti mawaw;
: ikkanna iti agkakaimbag a banag dagiti mabisin.
10: Adda nagbibiag iti lidem ken sipnget;
: balud nga agsagsagaba gapu iti pannakakawarda,
11: gapu ta sinukirda dagiti bilin ti Dios,
: ket linaksidda ti pannursuro ti Kangatoan.
12: Nautoyanda iti nadagsen a trabahoda;
: maidasayda ket awan ti tumulong kadakuada.
13: Immawagda iti Apo idi marigatanda,
: ket inispalna ida iti pakarigatanda.
14: Manipud iti lidem ken sipnget, inaonna ida,
: ket pinugsapugsatna dagiti kawarda.
15: Rumbeng ngarud nga agyamanda iti Apo
: gapu iti di agbalbaliw nga ayatna,
: gapu kadagiti nakaskasdaaw nga impaayna kadakuada.
16: Rakrakenna dagiti ruangan a gambang
: ket tukkolenna dagiti balunet a landok.
17: Nagsakit ti dadduma gapu iti basbasolda;
: nagsagabada gapu iti kinadakesda.
18: Karurodda ti aniaman a makan a makitada
: ket iti ruangan ni patay, immasidegda.
19: Immawagda iti Apo idi marigatanda,
: ket inispalna ida iti narikut a kasasaadda.
20: Pinaimbagna ida babaen iti panagbilinna,
: ket inispalna ida iti pakadadaelanda.
21: Rumbeng ngarud nga agyamanda iti Apo
: gapu iti di agbalbaliw nga ayatna,
: gapu kadagiti nakaskasdaaw nga impaayna kadakuada.
22: Rumbeng nga agyamanda ket agpuorda iti datonda;
: masapul nga agkantada kadagiti naragsak a kanta a mangipakammo kadagiti aramidna.
23: Adda dagiti naglayag iti barko;
: nanggedda iti taaw babaen iti panagkomersio.
24: Nakitada ti kabaelan nga aramiden ti Apo ,
: dagiti nakaskasdaaw a gapuananna iti taaw.
25: Nagbilin ket nagangin iti napigsa;
: dadakkel a dalluyon ti pinataudna.
26: Inyallon dagiti dalluyon dagiti barko a naglugananda,
: ket limnedda iti lansad ti taaw.
: Iti kasta a peggad, napukaw ti namnamada.
27: Kasda la nabartek a maiparparusisi ken agibar-ibar;
: awanen ti serserbi ti amin a laingda.
28: Immawagda iti Apo idi marigatanda,
: ket inispalna ida iti narikut a kasasaadda.
29: Pinagkalmana ti bagio a napigsa
: ket dagiti dalluyon nagtalnada.
30: Gapu iti linak nagragsakda,
: inturong ida ti Apo iti sangladan a kayatda.
31: Rumbeng ngarud nga agyamanda iti Apo
: gapu iti di agbalbaliw nga ayatna,
: gapu kadagiti nakaskasdaaw nga impaayna kadakuada.
32: Masapul nga ipakaammoda ti kinatan-okna iti tallaong dagiti umili,
: ket idaydayawda iti taripnong dagiti panglakayen.
33: Pinagmaga ti Apo dagiti karayan,
: ket pinagsardengna nga agayus dagiti burayok.
34: Pinaapgadna ti nadam-eg a daga
: gapu iti kinadakes dagiti agnaed.
35: Pinagbalinna a dan-aw dagiti let-ang,
: ket pinagubbogna ti natikag a daga.
36: Sadiay, pinagtaengna dagiti mabisin a tattao,
: ket nangbangonda iti siudad a pagnaedanda.
37: Nagbunobonda iti kataltalonan;
: nagmulada iti ubas ket nagapitda iti aglablabonan.
38: Binendisionanna ida ket adu nga annak ti naiparabur kadakuada;
: dina impalubos a bumassit ti bilang dagiti bakada.
39: Idi maparmek ken maibabain dagiti tattao ti Dios,
: babaen iti nadawel a pannakaidadanes ken panagsagabada,
40: impakitana ti gurana kadagiti mamarparigat kadakuada,
: ket pinagkallautangna ida kadagiti let-ang.
41: Ngem inalawna dagiti napanglaw manipud iti rigatda,
: ket pinaaduna a kasla arban dagiti familiada.
42: Makita daytoy dagiti nalinteg ket agragsakda;
: ngem mapaulimek dagiti nakillo ken dakes.
43: Panunoten koma dagitoy dagiti adda siribna;
: ket ti napudno nga ayat ti Apo bigbigenda.