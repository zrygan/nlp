1: Adun a tawen ti napalabas manipud impaay ni Yahweh ti kappia iti Israel. Saanen a riniribuk dagiti kabusor iti aglikmutda. Lakay unayen ni Josue.
2: Inayabanna dagiti amin nga Israelita, dagiti panglakayen, pangulo, ukom ken ofisiales dagiti tattao, ket kinunana, Lakayak unayen.
3: Nakitayon ti amin nga inaramid ti Apo a Diostayo kadagitoy a pagilian gapu kadakayo. Ti Apo a Diosyo ti nakigubgubat iti agpaay kadakayo.
4: Intudingko a tagikuaen dagiti tribuyo ti daga dagiti tattao a pinarmekko ken amin a nabati pay a nasion manipud iti Jordan agingga iti Taaw Mediterranean.
5: Pagsanudento ida ti Apo a Diosyo, ket mapaksiatdanto bayat ti idadarupyo. Kukuayonto ti dagada, kas inkari kadakayo ti Apo a Diosyo.
6: Ngarud, ikagumaanyo a tungpalen ti amin a nailanad iti Linteg ni Moises. Diyo salungasingen ti uray maysa a pasetna.
7: Dikay makilangen kadagiti nabati a tattao iti dennayo wenno baliksen ti nagan dagiti diosda wenno pagsapata ti naganda wenno agserbi kadakuada wenno agdaydayaw kadakuada.
8: Agtalinaedkayo ketdi a napudno iti Apo a kas iti inar-aramidyo agpapan ita.
9: Iti imatangyo, pinaksiat ti Apo ti dadakkel ken nabibileg a pagilian, ket awan pay ti makabael a mangparmek kadakayo.
10: Mabalin a pagtarayen ti uray maysa kadakayo ti sangaribu a tattao, gapu ta ti Apo a Diosyo ti makirupak iti biangyo a kas inkarina.
11: Isut' gapuna nga ikagumaanyo nga ayaten ti Apo a Diosyo.
12: No sumiasikayo, ket tumiponkayo kadagiti tattao nga adda pay la a nabati iti sidongyo, ken makiasawakayo kadakuada,
13: namnamaenyo a dinton paksiaten ti Apo a Diosyo dagitoy a pagilian. Napeggaddanto a kas iti silo wenno palab-og a pakatinnaganyo, ken saplit kadagiti bukotyo wenno siit kadagiti matayo agingga a mapukawkay iti daytoy nasayaat a daga nga inted kadakayo ti Apo a Diosyo.
14: Ita, dandaniakon sumina iti daytoy a biag. Ammoyo iti amin a puso ken kararuayo nga inted ti Apo a Diosyo ti amin nga agkakaimbag a banag nga inkarina. Naaramid amin; awan ti saan a natungpal.
1516: Wen, tinungpal ti Apo a Diosyo ti amin a naimbag a banag a kinunana nga aramidenna. Ngem no salungasingenyo ti tulag ti Apo a Diosyo nga imbilinna a tungpalenyo, no agserbi ken agdaydayawkayo kadagiti didiosen, dusaennakayto gapu iti pungtotna ket iti saan a mabayag, awanton ti matda kadakay iti daytoy nasayaat a daga nga intedna kadakayo.