1: Anakko, adalem ti isurok kenka, ket dimo liplipatan ti ibagak nga aramidem.
2: Ipangagmo ti kinasirib, ket ikagumaam nga awaten.
3: Agdawatka a maikkanka iti saririt ken agpakpakaasika a maaddaanka iti pannakaawat.
4: Birokem ti kinasirib a kas iti panangbirokmo iti pirak, wenno iti nailemmeng a gameng.
5: No aramidem ti kasta, maammoam ti kaipapanan ti panagbuteng iti Apo ket awan duadua a masursuromto ti maipapan iti Dios.
6: Ta ti Apo ti mangted iti kinasirib. Isut' pagtaudan ti ammo ken pannakaawat.
7: Tulongan ken salaknibanna dagiti nalinteg ken dagiti nasingpet.
8: Aywananna dagiti saan a mangidumduma, ket saluadanna dagiti napudno kenkuana.
9: No ipangagnak, maawatamto no ania ti naimbag, nalinteg ken ti saan a panangidumduma. Ammomto no ania ti rumbeng nga aramidem.
10: Agbalinkanto a masirib ket paragsakennakanto ti kinasiribmo.
11: Saluadannakanto ti sirmata ken pannakaawatmo;
12: ket ilisidakanto iti panagaramidmo iti dakes. Yadayodakanto kadagiti mangpataud iti riribuk babaen iti pamadpadakesda
13: tattao a simmiasi iti nalinteg a panagbiag tapno agtaengda iti kinasipnget ti basol.
14: Pagragsakan dagiti kakasta a tattao ti panagaramidda iti dakes ken ti awan serserbina a kinakillo.
15: Saanda a mapangnamnamaan ket saanda a mapagtalkan.
16: Malisiamto ti panangsulisog kenka ti siasinoman a balangkantis a babai babaen iti makaallukoy a saona,
17: ti babai a saan a napudno iti asawana ket malipatanna ti nasantoan a karina.
18: No inka iti balayna agdaliasatka iti dalan ni patay. No inka sadiay, umasidegka iti lubong dagiti natay.
19: Saanen nga agsubli ti mapan kenkuana. Pulos a saanen nga agsubli iti dalan nga agturong iti biag.
20: Surotem ngarud ti ulidan dagiti naimbag a tattao ket agbiagka a nalinteg.
21: Agtaengto ditoy dagatayo dagiti nalinteg, tattao a natakneng ken nadalus ti panagbiagna.
22: Ngem rabsutento ti Dios dagiti managdakdakes iti daytoy a pagilian; parutennanto dagiti managbasol iti daga a kasla iti pannakaparut iti mula.