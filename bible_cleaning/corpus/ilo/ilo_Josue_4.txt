1: Idi nakaballasiwen dagiti amin a tattao iti Karayan Jordan, kinuna ni Yahweh ken ni Josue
2: Mangpilika iti 12 a lallaki, maysa kada tribu,
3: ket pagpidutem ida iti saggagaysada a bato iti tengnga ti Jordan, iti mismo a nagtakderan dagiti papadi. Baklayenda dagitoy a bato ket ikabilda iti pagkampoanyo inton rabii.
4: Inayaban ngarud ni Josue dagiti 12 a pinilina
5: ket imbagana kadakuada, Umun-unakayo ngem ti Lakasa ti Tulag ti Apo a Diosyo. Inton dumtengkay iti tengnga ti Jordan, mangala ti tunggal maysa kadakay iti bato a baklayenna, maysa para iti tunggal tribu ti Israel.
6: Agpaayto dagitoy a bato a pakalaglagipan dagiti tattao iti inaramid ti Apo . Iti masakbayan, inton saludsoden dagiti annakyo ti kaipapanan dagitoy,
7: ibagayonto kadakuada a nagsardeng ti panagayus ti Jordan idi maiballasiw ti Lakasa ti Tulag ti Apo . Kanayonto nga ipalagip dagitoy a bato kadagiti Israelita ti napasamak ditoy.
8: Kas imbilin ni Yahweh ken ni Josue, nangala dagiti lallaki iti 12 a bato iti tengnga ti Jordan, maysa iti tunggal tribu ti Israel. Imballasiwda dagitoy nga impan iti nagkampoanda ket sadiay ti nangidissoanda.
9: Nangikabil met ni Josue iti 12 a bato iti tengnga ti karayan, iti nagtakderan dagiti papadi a nangawit iti Lakasa ti Tulag. Agpapan ita, adda pay laeng sadiay dagiti bato.
10: Nagtalinaed a sitatakder dagiti papadi iti tengnga ti Jordan agingga a nalpas amin nga imbilin ni Yahweh ken ni Josue nga aramiden dagiti tattao. Daytoy ti bilin idi ni Moises.
: Nagdardaras a limmasat dagiti tattao.
11: Idi nakaballasiwda aminen, immun-una manen ti Lakasa ti Tulag ni Yahweh ken dagiti papadi.
12: Kas imbaga ni Moises kadakuada, immun-una ngem dagiti Israelita dagiti siiigam a lallaki iti tribu ni Ruben, iti tribu ti Gad ken ti kagudua ti tribu ti Manases.
13: Iti imatang ni Yahweh, agarup 40,000 a mannakigubat ti nagturong iti pagbabakalan iti tanap nga asideg iti Jerico.
14: Iti dayta nga aldaw, intan-ok ti Apo ni Josue iti imatang dagiti Israelita. Rinaraemda ni Josue iti unos ti panagbiagna a kas met iti panagraemda idi ken ni Moises.
15: Imbaga ni Yahweh ken ni Josue
16: a pasang-atenna iti Jordan dagiti papadi a mangaw-awit iti Lakasa ti Tulag.
17: Nagtungpal ni Josue.
18: Idi makatakdangen dagiti papadi, nagayus manen ti karayan ket naglippias dagiti teppangna.
19: Maika-10 nga aldaw iti umuna a bulan idi ballasiwen dagiti tattao ti Jordan. Nagkampoda idiay Gilgal iti daya ti Jerico.
20: Sadiay ti nangikabilan ni Josue kadagiti 12 a bato nga innalada idiay Jordan.
21: Kinunana kadagiti Israelita, Iti masakbayan, inton saludsoden dagiti annakyo ti kaipapanan dagitoy a bato,
22: ilawlawagyonto kadakuada a nagmaga ti Jordan idi bimmallasiw ti Israel.
23: Ibagayonto a pinagmaga ti Apo a Diosyo ti karayan agingga a nakaballasiwkayo, a kas iti inaramidna iti Nalabaga a Baybay idi bumallasiwkami.
24: Gapu itoy, maammoanto ti amin a tao ditoy daga no kasano ti kadakkel ti pannakabalin ti Apo ket agnanayon nga agbutengkayto iti Apo a Diosyo.