1: Naumaakon nga agbibiag.
: Ti sakit ti nakemko denggenyo ta ibagak.
2: Saannak koma nga ukomen, O Dios.
: Ibagam no ania ti pangpabasolam kaniak.
3: Tumutop kadi kenka ti kasta a kinaranggasmo?
: Rumbeng kadi nga umsiem ti pinarsuam a tao?
: Kanunongam kadi ti panggep dagiti managdakdakes?
4: Kitaem aya dagiti banag a kas iti panangkita ti tao?
5: Ababa kadi a kas iti biagmi ti biagmo?
6: Apay ngarud a tuntonem dagiti amin a basolko
: ken birokem dagiti amin a salungasingko?
7: Ammom nga awan ti basolko;
: ammom nga awan ti makaisalakan kaniak iti pannakabalinmo.
8: Dagita imam ti nangsukog ken nangaramid kaniak;
: ket ita, dagita met la nga ima ti mangdadael kaniak.
9: Lagipem, O Dios, nga inaramidnak iti pitak;
: rumkennak kadi ket agbalinak manen a tapok?
10: Inikkam ni amak iti pigsa a mangputot kaniak;
: pinadakkelnak iti tian ni inak.
11: Pinagkakamangmo dagiti tulang ken pempennetko;
: lasag ken kudil ti imbungonmo kadagiti tulangko.
12: Inikkannak iti biag ken ayat a di agbalbaliw,
: ket iti panangaywanmo, tinaginayonmo ti biagko.
13: Ngem ita, ammok a bayat dayta a tiempo,
: adda nalimed a panggepmo a mangdangran kaniak.
14: Sinipsiputannak tapno kitaem no agbasolak,
: ket adda panggapuam a di mamakawan kaniak.
15: Dakesak iti imatangmo no makabasolak,
: ngem no agaramidak iti naimbag awan magunggonak.
: Nalapunosak iti bain ket nakakaasiak.
16: No met ngarud adda bassit pagrang-ayak,
: kaska la leon a manganup kaniak;
: agaramidka pay iti milagro a pakadangrak.
17: Adda latta pammaneknekmo a maibusor kaniak;
: umad-adda ti pungtotmo kaniak, ad-adda a gumilgil-ayab;
: adda latta baro nga ipabasolmo kaniak!
18: Diosko, apay pay la nga impalubosmo a mayanakak?
: Natayak la koman sakbay nga adda nakakita kaniak.
19: Naim-imbag la koman a naglayonak iti tanem apaman a naipasngayak.
: Kapada dayta ti pulos a di naitao.
20: Di met aya agpatinggan ti biagko?
: Bay-annak nga agragsak kadagiti nabati pay nga aldawko.
2122: Innakon iti mabiit ket saanakton nga agsubli.
: Innak iti nasipnget ken naliday a daga,
: daga a nalidem ken awan urnosna,
: daga dagiti anniniwan,
: nga uray ti lawag ket napnoan sipnget.