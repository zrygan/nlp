1: Kuna ti Dios,
: Agulimekkayo ket denggendak,
: dakay a dagdaga iti adayo.
: Agsaganakayo a mangidatag iti kasoyo iti pangukoman.
: Addanto gundawayyo nga agsao.
: Agsasangotay ita ket kitaentayo
: no siasino ti adda kalinteganna.
2: Siasino ti nangsugsog
: iti maysa a taga-Daya?
: Siasino ti mamagballigi kenkuana
: iti sadinoman a papananna?
: Siasino ti mangted iti bilegna
: a mangparmek kadagiti ari ken nasnasion?
: Patapokenna ida babaen iti kampilanna.
: Warawaraen ida dagiti panana
: a kas kadagiti taep nga itayab ti angin.
3: Kamatenna ida nga awan manglapped kenkuana;
: napardas ket kasla di agdisso
: dagiti dapanna iti daga.
4: Siasino ti akin-aramid iti daytoy?
: Siasino ti nangikeddeng
: iti pannagna ti historia?
: Siak, ni Yahweh, addaak idi punganay,
: wen, addaakto iti kamaudianan.
5: Nakita dagiti tattao
: iti adayo a dagdaga ti inaramidko.
: Agamakda ket agpigpigergerda iti buteng,
: isu nga aguummongda amin ket umayda.
6: Agtitinnulong ken agpipinnaregta
: dagiti nalaing a trabahador.
7: Kuna ti karpintero iti mammanday,
: Mayat ti aramidmo.
: Ti mangpitpit kadagiti paset ti ladawan
: paregtaenna ti mangilansa a mamagkakamang.
: Adda agkuna, Nasayaat ti pannakalanangna
: ket ilansada ti imahen tapno di matumba.
8: Ngem sika, Israel nga adipenko,
: sika, Jacob a pinilik,
: dagiti kaputotan ni Abraham a gayyemko.
9: Innalakayo kadagiti pungto ti daga;
: inayabankayo kadagiti kaadayoan a sulina,
: ket kinunak kadakayo, Dakayo ti adipenko.
: Saankayo a linaksid no di ket pinilikayo.
10: Dikay agbutengaddaak kadakayo!
: Siak ti Diosyo
: diyo ipalubos nga adda mangbutbuteng kadakayo.
: Papigsaen ken tulongankayo;
: salakniban ken isalakankayo.
11: Dagiti gumurgura kadakayo,
: maparmekdanto ket ammodanto ti rikna ti pannakaibabainda.
: Matayto dagiti manggubat kadakayo,
: ket mapukawdanto iti rabaw ti daga.
12: Birokenyonto dagiti kabusoryo
: ngem diyonto masarakan ida.
: Dagiti manggubat kadakayo
: awanto ti kapaypay-anda.
13: Siak ni Yahweh a Diosyo;
: Papigsaenkayo ket kunak kadakayo,
: Dikay agbuteng, tulongankayo.
14: Kuna ni Yahweh,
: Israel, uray no bassit ken nakapuyka,
: saanka nga agbuteng ta tulonganka.
: Siak a Nasantoan a Dios ti Israel,
: siak ti mannubbotmo.
15: Pagbalinenka a kasla pagirikan,
: nga addaan kadagiti ngipen a baro ken natatadem.
: Irikemto dagiti bantay ket dadaelem ida;
: margaayto dagiti turod ket tumapokda.
16: Ipurruakmonto ida iti ngato ket mayanginda;
: ti bagio ti mangiwarwara kadakuada.
: Ngem naragsakkanto ta siak ti Diosmo;
: siak a Nasantoan a Dios ti Israel, idaydayawnakto.
17: Inton agbirok dagiti tattaok iti danum gapu iti rigatda,
: inton mamagaan ti karabukobda iti wawda,
: siak, ni Yahweh, ipangagkonto ti kararagda;
: siak a Dios ti Israel, diakto baybay-an ida.
18: Pagayusekto't karkarayan kadagiti turod a natikag;
: pataudekto dagiti ubbog nga agayus kadagiti tanap.
: Pagbalinekto a libtong ti let-ang,
: ket pagayusekto a kas ubbog ti namaga a daga.
19: Iti let-ang, pagtuboekto dagiti sedro,
: kasta met dagiti akasia, arrayan ken olibo.
: Agbalinto a kabakiran ti natikag a daga,
: kabakiran a pagtuboan ti saleng, aruo ken parwa.
20: Makitanto daytoy dagiti tattao
: ket maammoanda a siak, ni Yahweh, ti akin-aramid.
: Maawatanda a ti Nasantoan a Dios ti Israel
: ti nangaramid iti daytoy.
21: Ti Apo nga ari ti Israel, kunana
: Dakayo a didiosen dagiti pagilian, idatagyo ti darumyo.
: Iparangyo dagiti kasayaatan a pammaneknekyo!
22: Umaykayo ket ipakaammoyo ti mapasamakto
: tapno maammoanmi no kaano a dumtengda.
: Ilawlawagyo iti pangukoman dagiti pasamak
: idi punganay ket ibagayo kadakami no ania ti kaipapananda.
23: Tapno mapaneknekanmi a dioskayo,
: ibagayo no ania ti mapasamak iti masakbayan!
: Agaramidkayo iti naimbag
: wenno mangyegkayo iti didigra;
: pagamken ken ikkandakam iti panagbuteng.
24: Awan serserbiyo, dakayo ken dagiti aramidyo;
: makarimon dagiti agdaydayaw kadakayo!
25: Nangpiliak iti lalaki nga agnaed iti daya;
: manipud iti amianan, umayto rumaut.
: Payatpayatenna dagiti agtuturay a kasda la pitak;
: arigna iti agdamdamili a mangibaddebaddek iti damilienna.
26: Siasino kadakayo ti nangibaga
: idi un-unana a mapasamakto ti kasta?
: Siasino ti nangipakaammo a kastoy ti mapasamakto
: tapno kunami a pudno ti imbagayo?
: Awan ti nasasao ti siasinoman kadakayo;
: awan ti makaibaga nga adda imbagayo!
27: Siak, ni Yahweh, ti immuna a nangipadamag iti Sion.
: Nangibaonak iti nangipakaammo iti Jerusalem
: Sumangpet dagiti tattaom! Addadan!
28: Idi kitaek dagiti didiosen,
: awan ti nasao ti uray maysa kadakuada;
: awan nakasungbat iti saludsodko.
29: Awan serserbi amin dagitoy a didiosen;
: pulos nga awan maaramidda
: nakapsut ken awan ti mabalin dagitoy nga imahen.