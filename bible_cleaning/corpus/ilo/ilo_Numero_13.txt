1: Kinuna ni Yahweh ken ni Moises,
2: Mangpilika iti pangulo iti tunggal maysa kadagiti 12 a tribu, ket ibaonmo ida a mangkita iti daga ti Canaan nga itedko kadagiti Israelita.
315: Nagtungpal ni Moises ket manipud iti let-ang ti Paran, imbaonna dagiti sumaganad
: Ruben
: Sammua nga anak ni Zakkur
: Simeon
: Safat nga anak ni Hori
: Juda
: Caleb nga anak ni Jefone
: Issacar
: Igal nga anak ni Jose
: Efraim
: Oseas nga anak ni Nun
: Benjamin
: Palti nga anak ni Rafu
: Zabulon
: Gaddiel nga anak ni Sodi
: Manases
: Gaddi nga anak ni Susi
: Dan
: Ammiel nga anak ni Gemalli
: Aser
: Setur nga anak ni Micael
: Neftali
: Nabi nga anak ni Vopsi
: Gad
: Geuel nga anak ni Maki
16: Dagitoy dagiti imbaon ni Moises a mangsiim iti daga. Binaliwan ni Moises ti nagan ni Oseas nga anak ni Nun; Josue ti impanaganna kenkuana.
17: Kinuna ni Moises kadakuada idi ibaonna ida, Agpa-amianankayo manipud ditoy ket magnakayo iti akin-abagatan a paset ti daga ti Canaan ket kalpasanna, agpatuloykayo iti katurturodan a pagilian.
18: Kitaenyo no ania a kita ti daga dayta, no mano dagiti tattao nga agnaed sadiay ken no kasano ti kapigsada.
19: Kitaenyo no nasayaat wenno saan ti daga ken no nabakudan wenno saan dagiti siudad a pagnaedanda.
20: Kitaenyo no nadam-eg ti daga wenno saan, no kabakiran wenno saan. Inton agsublikayo, mangisangpetkayo kadagiti bunga ti mula sadiay. Panawen idi ti panagluom dagiti ubas.
21: Iti kasta, nagpa-amianan dagiti lallaki ket dinakiwasda ti daga manipud let-ang ti Zin iti abagatan agingga idiay Rehob iti asideg ti Bessang Hamat iti amianan.
22: Immuna a napanda iti akin-abagatan a paset ti daga ket dimtengda idiay Hebron a pagnaedan dagiti familia da Ahiman, Sesai ken Talmai, dagiti kaputotan dagiti higante a managan Anakim. Pito a tawen a nabangon ti Hebron sakbay ti pannakabangon ti Zoan idiay Egipto.
23: Dimtengda iti Tanap ti Escol, a nangalaanda iti inyawidda a sanga ti ubas a sangaraay ti bungana. Kasta unay ti dagsenna, ket kasapulan ti dua a tao a mangassiw. Nangyawidda pay kadagiti bunga ti granada ken igos.
24: Napanaganan dayta a lugar iti Tanap ti Escol gapu iti sanga ti sangaraay nga ubas a sinep-ak dagiti Israelita sadiay.
25: Kalpasan ti 40 nga aldaw a panagsukimat dagiti naibaon, nagawidda
26: idiay Kades iti let-ang ti Paran. Dimmatagda kada Moises, Aaron ken ti sangkagimongan ti Israel. Impakaammoda ti natakuatanda ket impakitada dagiti bungbunga nga insangpetda.
27: Kinunada ken ni Moises, Sinukimatmi ti daga, ket nasarakanmi a nabaknang ken nadam-eg. Adtoy ti sumagmamano kadagiti bunga.
28: Ngem napipigsa dagiti tattao nga agnanaed sadiay. Dadakkel dagiti siudadda ket nalagda ti sarikedkedda. Nakitami pay sadiay dagiti kaputotan dagiti higante.
29: Agnaed dagiti Amalekita iti akin-abagatan a paset ti daga, dagiti Heteo, Jebuseo ken dagiti Amorreo iti katurturodan a pagilian, ket dagiti Cananeo iti igid ti Baybay Mediterranean ken iti igid ti Karayan Jordan.
30: Pinagulimek ni Caleb dagiti tattao nga agrekreklamo ken ni Moises. Kinunana, Masapul a dumaruptayon, ket tagikuaentayo ti daga. Kabaelantayo a sakupen ta napigsatayo.
31: Ngem kinuna dagiti lallaki a kinadua ni Caleb, Saan! Ditay kabaelan ti dumarup. Nabilbileg ngem datayo dagiti tattao sadiay.
32: Iti kasta, saan a pudno ti impadamagda kadagiti Israelita maipapan iti daga a napanda sinukimat. Kinunada, Saan nga umdas ti maapit iti dayta a daga a taraon dagiti tattao nga agnanaed sadiay. Natatayag amin a tattao a nakitami sadiay.
33: Nakitami pay dagiti higante a kaputotan ni Anak. Babassit a dudon ti kayariganmi kadakuada, ket nalabit a kasta met ti panangkitada kadakami.