1: Nabayag bassit a naggubgubat dagiti pasurot ti familia ni Saul ken dagiti pasurot ti familia ni David. Kabayatanna, pimmigsa a pimmigsa ti pannakabalin ni David idinto a kimmapsut a kimmapsut dagiti kabusorna.
2: Nayanak idiay Hebron dagiti innem a lallaki nga annak ni David. Isuda dagiti sumaganad kas iti panagsasarunoda a naipasngay: ni Amnon nga anak ni Ahinoam a taga-Jezreel ti inana;
3: ni Keleab a ni Abigail a biuda ni Nabal a taga-Carmel ti inana; ni Absalom nga anak ni Maaca nga anak ni Tolmai nga ari ti Gesur;
4: ni Adoniha nga anak ni Haggit ti inana; ni Safatias nga anak ni Abital ti inana,
5: ken ni Itream nga anak ni Egla ti inana. Nayanak amin dagitoy idiay Hebron.
6: Nagtuloy ti panaggubat dagiti tattao a napudno ken ni Saul ken dagiti tattao ni David. Kabayatanna, bimmileg met ni Abner ket isu ti mabigbigbig a pangulo dagiti ofisiales ni Saul.
7: Adda sabali nga asawa ni Saul nga agnagan iti Rispa nga anak ni Aia. Iti maysa nga aldaw, pinabasol ni Isboset ni Abner a nangkaidda ken ni Rispa.
8: Nakapungtot ni Abner ket inyikkisna, Kayatmo kadi a sawen a liputak ni Saul? Ipagarupmo kadi a maysaak a nalimed nga agserserbi iti Juda? Agingga ita, nagtalinaedak a napudno ken ni Saul, kadagiti kakabsatna ken kadagiti gagayyemna. Uray sika, diak impalubos a mayawatka iti pannakabalin ni David. Ngem, ita nga aldaw, pinabasolnak a kinaiddak ti maysa a babai.
910: Inkari ti Apo ken ni David nga alaenna ti pagarian ken ni Saul ken kadagiti kaputotanna ket pagturayenna ni David iti Israel ken Juda manipud Dan agingga idiay Beerseba. Ita, uray no patayennak ti Apo no diak ibanag daytoy.
11: Saan a nakasungbat ni Isboset, ta kasta unay ti butengna ken ni Abner.
12: Nangibaon ni Abner kadagiti mapan ken ni David nga adda idi idiay Hebron. Pinaibagana: Siasino ti mangiturayto iti daytoy a daga? Agtulagta ket tulonganka a mangallukoy iti amin nga Israel a makikadua kenka.
13: Nasayaat! insungbat ni David. Umanamongak ngem adda maysa a kondision: masapul nga yegmo kaniak ni Mical nga anak ni Saul inton umaynak kitaen.
14: Nangibaon met ni David kadagiti mapan ken ni Isboset ket pinaibagana: Isublim kaniak ni Mical nga asawak. Nangtedak idi iti 100 a nageppas a kudil dagiti mabagbagi dagiti Filisteo tapno maasawak.
15: Pinaala ni Isboset ni Mical iti ayan ti asawana, ni Paltiel nga anak ni Lais.
16: Simmurot ni Paltiel agingga idiay Bahurim. Agsangsangit idi addada iti dalan. Ngem idi kinuna ni Abner, Agawidkan! nagawid ti lalaki.
17: Napan ni Abner kadagiti pangulo ti Israel ket kinunana kadakuada, Nabayagen a kayatyo a ni David ti agbalin nga ariyo.
18: Ita, adtoyen ti gundawayyo. Laglagipenyo ti kinuna ti Apo Aramatek ni David nga adipenko a mangisalakan kadagiti tattaok nga Israelita iti pannakabalin dagiti Filisteo ken kadagiti amin a kabusorda.
19: Nakisao met ni Abner kadagiti tattao iti tribu ti Benjamin ket kalpasanna, napan idiay Hebron tapno ibagana ken ni David ti nagnunumoan nga aramiden dagiti tattao ti Israel ken ti tribu ti Benjamin.
20: Idi sumangpet ni Abner idiay Hebron agraman dagiti 20 a lallaki, pinadayaan ida ni David.
21: Kinuna ni Abner ken ni David, Innakon ket ummongek ti amin nga Israel a maipaay iti Natan-ok nga Ari. Awatendakanto nga ari. Magun-odmonton ti amin a tarigagayam ket iturayam ti entero a pagilian.
: Sakbay a pimmanaw ni Abner, impanamnama ni David kenkuana nga awan ti pakaan-anoanna.
22: Iti saan a nabayag, simmangpet ni Joab ken dagiti dadduma nga ofisiales ni David. Kagapgapuda a nagraut ket adu ti inyawidda a sinamsamda. Awanen ni Abner idiay Hebron gapu ta pinalubosan ni David kalpasan ti panangipatalgedna kenkuana nga awan ti pakaan-anoanna.
23: Idi dumteng ni Joab ken dagiti tattaona, naibaga kenkuana a napan ni Abner ken ni Ari David ket napalubosan a pumanaw kalpasan ti pannakaikari kenkuana nga awan ti pakaan-anoanna.
24: Napan ngarud ni Joab iti ari ket kinunana, Apay a kasta ti inaramidmo? Immay ni Abner ngem pinalubosam ketdin nga awan ti nakaan-anoanna!
25: Dimo kad ammo nga immaynaka allilawen? Immay laeng tapno ammoenna ti ar-aramidem ken no sadino ti papanam?
26: Kalpasanna, pinanawan ni Joab ni David sa nangibaon kadagiti mangkamakam ken ni Abner. Saan a naammoan daytoy ni David. Nakamakamda ni Abner iti lugar a managan iti Bubon ti Sira.
27: Idi agsubli ni Abner idiay Hebron, inayaban ni Joab iti asideg ti ruangan a kasla makisao kenkuana iti nalimed. Dinuyokna ti tian ni Abner. Iti kasta, napapatay ni Abner gapu ta pinatayna ni Asael a kabsat ni Joab.
28: Idi madamag ni David ti napasamak, kinunana, Ammo ti Apo a pulos nga awan ti basolko, kasta met dagiti pasurotko, iti pannakapapatay ni Abner.
29: Sapay koma ta ikaro ni Joab ken ti amin a kameng ti familiana ti pannakapapatayna. Iti tunggal kaputotan, adda koma latta lalaki iti familiana nga aggonorrea wenno agkukutel wenno ti laeng trabaho ti babai ti ammona nga aramiden wenno matay iti paggugubatan wenno agkurang ti kanenna!
30: Ngarud, binales dagiti agkabsat a Joab ken Abisai ni Abner gapu iti panangpapatayna iti kabsatda nga Asael iti paggugubatan idiay Gabaon.
31: Binilin ni David ni Joab ken dagiti tattaona a pigisenda ti pagan-anayda, agarruatda iti nakersang a lupot kas pakakitaan iti panagladingitda iti ipapatay ni Abner. Ket iti pannakaitabonna, nakipamumpon ni Ari David.
32: Naitabon ni Abner idiay Hebron; nagdung-aw ti ari, kasta met dagiti tattao.
33: Kastoy ti indung-aw ni David nga agpaay ken ni Abner
: Apay a natay ni Abner a kasla maysa a maag?
34: Saan a nareppet dagiti imana,
: saan met a nakawaran dagiti sakana.
: Natay a kasla iti tao a pinatay dagiti managdakdakes!
: Ket sinangitan manen dagiti tattao.
35: Nagmalmalem a pinadas dagiti tattao a kinasarita ni David tapno mangan, ngem kinunana, Isapatak iti Dios a dusaennak no manganak iti uray ania sakbay a lumnek ti init.
36: Immanamong dagiti tattao iti inaramid ti ari. Kinapudnona, naragsakanda iti dadduma a nakitada nga inar-aramidna.
37: Naawatan dagiti amin a tattao ni David ken dagiti amin nga Israelita nga awan ti pakaibiangan ti ari iti pannakapapatay ni Abner.
38: Kinuna ti ari kadagiti ofisialesna, Diyo kadi mabigbig a natay ita nga aldaw ti maysa a natan-ok a pangulo ti Israel?
39: Uray no siak ti napili nga ari, nakapsut ti pakinakemko ket diak maibturan ti kinaranggas dagitoy annak ni Zeruyas. Sapay koma ta dusaen ti Apo dagitoy a kriminal a kas kaikarianda.