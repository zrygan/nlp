1: Napadasak ken ammok ti rikna ti tao a dusaen ti Dios.
2: Inturongnak iti kasipngetan.
3: Awan asina a nangkabkabil kaniak.
4: Dinerderna dagiti lasagko,
: ket tinukko-tukkolna dagiti tulangko.
5: Impupoknak iti pagbaludan
: ti nakaro a rigat ken tuok.
6: Pinilitnak nga agnaed
: iti agnanayon a sipnget ni patay.
7: Impupoknak a sikakawar,
: awan pagruaran ti bakud a binangonna iti likmutko.
8: Umkisak a dumawat iti tulong,
: ngem dinak ipangag ti Dios.
9: Binangenanna iti bato ti dalanko,
: pinagbalinna dagiti danak a killo-killo.
10: Arigna iti oso a nangpadpadaan kaniak,
: kasla leon a nangtukma kaniak.
11: Kinamatkamatnak iti kalsada agingga a simmiasiak;
: tiniliwnak a rinangrangkay sanak binaybay-an.
12: Insaganana ti bai
: ket siak ti nangituronganna kadagiti panana.
13: Simmalput iti pusok dagiti imbiatna a pana.
14: Agmalmalem a katkatawaandak dagiti tattao;
: siak ti sarsaritaenda iti panaggaangawda.
15: Awan intedna kaniak a taraon ken inumen
: no di pasig a panagsagaba a nasaem.
16: Indumdumodumnak iti daga,
: intimtim-ognak kadagiti bato
: agingga a napusi dagiti ngipenko.
17: Nalipatakon ti rikna ti nasalun-at,
: ti addaan talna ken ragsak.
18: Awanen ti dayagko,
: napukawen ti namnamak iti Apo .
19: Lagipem ti tuok ken panagalla-allak,
: ti sabidong ken ti apro nga impalak-ammo.
20: Kanayon a lagipek ket mautoyanak.
21: Nupay kasta, tumaud ti namnamak
: no malagipko daytoy
22: Saan nga agpatingga ti ayat ni Yahweh,
: agnanayon ti panangngaasina.
23: Mapabaroda iti tunggal bigat.
: Ania ketdin a kinamatalekmo.
24: Ti laeng Apo ti adda kaniak;
: ngarud, isu ti pangitalkak iti namnamak.
25: Naimbag ti Apo kadagiti agbirok kenkuana.
26: Ngarud, nasayaat unay ti aguray a siaanus
: aguraytay iti panangisalakanna.
27: Nasayaat a sursuroen ti maysa a tao
: ti panaganus bayat ti kinaagtutubona.
28: No agsagabatayo, masapul nga agmaymaysatayo,
: ket aganustayo a siuulimek.
29: Saantayo koma nga agreklamo
: ta mabalin nga adda pay la namnama.
30: Uray no maparigat ken mapabainantayo
: awatenyo ti amin a mapagtengtayo.
31: Manangngaasi unay ti Apo;
: saan nga agnanayon a laksidennatayo.
32: Nalabit a pagladingitennatayo
: ngem nabileg, di agbalbaliw ti ayatna kadatayo.
33: Dina pagragsakan ti panangpaldaang
: wenno panangparigatna kadatayo.
34: Ammo ti Apo no napukaw ti namnamatayo
: iti uneg ti pagbaludan.
35: Ammona no saan a maited ti kalintegantayo
: nga intedna kadatayo.
36: Ammona no maballikug ti hustisia iti pangukoman.
37: Ti la pagayatan ti Apo ti kanayon a matungpal.
38: Agpada a tumaud ti naimbag ken dakes iti panagbilinna.
39: Apay nga agreklamotayo no madusatayo
: gapu kadagiti basoltayo?
40: Sukimatentayo ti wagas ken dalantayo
: ket agsublitayo iti Apo .
41: Luktantayo ti pusotayo iti Dios sadi langit
: ket ikararagtayo
42: Nagbasol ken nagsukirkami kenka, O Apo ,
: ket dinakami pay pinakawan agpapan ita.
43: Kinamat ken pinapataynakami;
: awanen ti asim gapu iti pungtotmo.
44: Napuskol nga ulep ti pungtotmo
: ket saan a malasat ti kararagmi.
45: Pinagbalinnakami a pagbasuraan ti lubong.
46: Lalaisen ken pabpabainandakami ti amin a kabusormi.
47: Nagpasaranmi ti didigra ken pannakadadael
: napeggad ken nakabutbuteng ti panagbiagmi.
48: Kasla karayan nga agayus ti luluak
: gapu iti pannakadadael dagiti tattaok.
49: Di agsarday ti panagarubos ti luluak
50: agingga a tumannawag ti Apo ket imatangannatayo.
51: Maladingitanak no makitak ti napasamak
: kadagiti babbai iti siudad.
52: Mayarigak iti billit a siniloan dagiti kabusor
: isuda nga awan panggapuanda a gumura kaniak.
53: Inggarangugongdak iti nasipnget nga abut
: sada sinerraan iti bato.
54: Rinugian ti danum ti manglapunos kaniak,
: impagarupko a dimtengen ti kanibusanak.
55: Manipud iti abut, immawagak kenka, O Apo ;
56: impangagnak idi nagpakpakaasiak a denggennak.
57: Sinungbatannak ket imbagam nga awan pagbutngak.
58: O Apo, tinulongannak ket inispalnak.
59: Paborannak iti pangngeddengmo;
: ammom dagiti dakes nga inaramidda kaniak.
60: Ammom ti pananggura kaniak dagiti kabusorko
: ken ti panangisikatda iti biagko.
61: Nangngegmo, O Apo , nga imbabaindak.
: Ammom amin a gandatda a mangpatay kaniak.
62: Agmalmalem a sarsaritaen ken isiksikatdak.
63: Manipud bigat agingga iti rabii a pagang-angawandak.
64: Dusaem ida, O Apo , gapu iti inaramidda;
65: ilunodmo ida ket pukawem ti namnamada!
66: Kamatem ida ket ikisapmo ida iti rabaw ti daga!