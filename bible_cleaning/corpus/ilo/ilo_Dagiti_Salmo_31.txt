1: O Apo , umayak kenka
: tapno salaknibannak,
: dimo kad ipalubos a maibabainak;
: nalintegka a Dios, ispalennak koma.
2: Denggennak ket dika agtaktak a mangisalakan kaniak.
: Sika koma ti kamangko ket ikanawanak.
: Sika koma ti salingedko ket ispalennak.
3: Sika ti bato a pagkamangak ken sarikedkedko,
: kas inkarim, tarabayen ken idalannak.
4: Ilisinak iti silo a naisagana a pakatnagak;
: pagsalinongak agsipud ta adda peggad.
5: Kadagita imam, italekko toy kararuak.
: Sikanto, O Apo , ti mangisalakan kaniak;
: ta Dioska a mapagtalkan.
6: Guraem dagiti agdayaw kadagiti didiosen,
: ngem sika ti innak pagtalkan.
7: Agrag-o ken agragsakakto,
: gapu iti di agbalbaliw nga ayatmo.
: Makitam amin a pakarigatak;
: ammom met ti pakariribukak.
8: Dimo impalubos a parmekendak dagiti kabusorko;
: inikkannak iti wayawaya a mapan iti kaykayatko.
9: O Apo , kaasiannak, ta adda pakariribukak.
: Iti kasasangitko napaksuyanen dagiti matak,
: agraman bagi ken kararuak.
10: Immababan ti biagko;
: gapu iti ladingit ken sangsangitko.
: Gapu kadagiti pakasikorak, nakapsutakon,
: marunot pay dagiti tultulangkon.
11: Amin a kabusorko pagang-angawandak;
: karimondak dagiti kaarrubak.
: Kabutengdak dagiti makaam-ammo kaniak;
: no makitadak iti kalsada, itarayandak.
12: Nalipatandakon a kaslaak la natayen;
: kaslaak la maysa a nabuong a banga.
13: Mangngegko ti arasaas dagiti adu a kabusorko;
: buteng ti adda iti amin a lawlawko.
: Agtutulagda a mangpatay kaniak.
14: Ngem agtalekak kenka, O Apo ,
: ket kunak, Sika ti Diosko.
15: Addaak a kanayon iti aywanmo;
: kadagiti mangidadanes kaniak
: ken kadagiti kabusorko, isalakannak.
16: Kaasiam kadi toy adipenmo;
: isalakannak gapu iti di agbalbaliw nga ayatmo.
17: Kenka, O Apo , umawagak;
: dimo kadi ipalubos a maibabainak.
: Ipababam dagiti managdakdakes
: agingga nga agiddada iti tanemda nga awan arimekmekda.
18: Pagulimekem dagiti natangsit ken ulbod!
: Pasardengem dagita napalangguad
: a manglalais kadagiti nalinteg a tattao.
19: Bendision ti insaganam kadagiti agbuteng kenka,
: nakaskasdaaw dagiti imbag nga ipaaymo kadakuada.
: Ammo ti amin ti kinaimbagmo,
: kadagiti agtalek kenka, natalged ti salaknibmo.
20: Iti kaaddam, salinongam ida nga awan pakaan-anoanda.
: iti panangisikat dagiti tattao kadakuada.
: Iti natalimeng a lugar, yadayom ida
: iti pammarpardaya dagiti kabusorda.
21: Madaydayaw ti Apo !
: Nakaskasdaaw ti ayat nga impaayna kaniak
: idi linakub ken dinarupdak.
22: Kinunak gapu iti butengko,
: Nayadayoakon iti imatangmo.
: Nupay kasta, impangagmo ti ikkisko
: idi dimmawatak iti tulongmo.
23: Ayatenyo ti Apo , dakay amin a matalek a tattaona!
: Dagiti mapagtalkan, salakniban ti Apo ,
: ngem dagiti natangsit nakaro ti panangdusana kadakuada.
24: Kumiredkayo ket paturedenyo ti nakemyo,
: dakay amin a mangnamnama iti Apo .