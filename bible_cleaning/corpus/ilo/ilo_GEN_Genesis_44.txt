Imbilin ni Jose iti agay-aywan iti balayna, Punnoem iti trigo dagiti sakoda kas kabaelanda nga awiten ket sakbay a galutam dagitoy, ikabilmo ti kuarta nga inggatangda.
Iti sako ti inaudi, ikabilmo pay ti kopak a pirak. Inaramid ti adipen ti naibilin kenkuana.
Kabigatanna, nasapa a nagrubbuat dagiti agkakabsat a nagsakay kadagiti asnoda.
Dida pay nakaadayo iti siudad idi imbilin ni Jose iti agay-aywan iti balayna, Kamakamem dagidiay a lallaki ket ibagam kadakuada, Apay a dakes ti insubadyo iti naimbag?
Apay a tinakawyo ti kopa a pirak a kukua ti apok? Daytoy ti kopa a pagin-inumanna. Isu ti ar-aramatenna a pagipadto. Nadagsen ti inaramidyo a krimen!
Nakamakam ida ti adipen, ket kasta ti imbagana kadakuada.
Insungbatda kenkuana, Ania ti kayatyo a sawen, apo? Apay a kasta ti saoyo? Saanmi a maaramid ti kasta.
Kas makitam, insublimi kenka ti kuarta a nasarakanmi iti uneg dagiti sakomi, uray no nakadanonkami idin idiay Canaan. Apay ketdin nga agtakawkami iti pirak wenno balitok iti balay ti amom?
Apo, rumbeng a mapapatay ti pakasarakam kadakami iti nasao a kopa ket agbalinkami amin a tagabu.
Insungbat ti adipen, Ala wen. Ngem ti laeng pakasarakak iti kopa ti agbalin a tagabuk ket mapalubosan dagiti dadduma.
Dinagdagusda nga imbaba dagiti sakoda ket linuktan ti tunggal maysa ti sakona.
Sinaggaysa ti adipen a binukitkitan dagiti sakoda. Inrugina ti sako ti inauna agingga iti inaudi. Nasarakanna ti kopa iti sako ni Benjamin.
Rinay-ab dagiti agkakabsat ti pagan-anayda iti napalalo a ladingitda. Inkargada met laeng dagiti sako kadagiti asnoda sada nagsubli iti siudad.
Adda pay laeng ni Jose iti balay idi sumangpet ni Juda ken dagiti kakabsatna. Nagtamedda ti sangoananna
ket kinuna ni Jose, Ania ti inaramidyo? Diyo kadi ammo a ti tao nga adda iti saadko maduktalanna iti inaramidyo babaen iti padto?
Insungbat ni Juda, Ania pay koma ti masaomi kenka, apo? Kasano a makilinnawagkami? Ania ti ibagami tapno maipaneknekmi nga awan ti basolmi? Ti Dios ti nakasukal iti nakabasolanmi, apo. Ita, agbalinkamin a tagabum, dakami aminsaan la a ti nakasarakan iti kopa.
Kinuna ni Jose, Saan a mabalin! Diak maaramid dayta. Ti laeng nakasarakan iti kopa ti agbalin a tagabuk. Mabalin nga agawid ti dadduma kadakayo iti amayo nga awan ti pakaan-anoanyo.
Immasideg ni Juda ken ni Jose ket kinunana, Pangngaasim, apo, ta palubosannak koma nga agsao a siwawaya. Dinak koma kaunget. Natan-okka a kas iti mismo nga ari.
Apo, dinamagmo idi no adda ama wenno kabsatmi a lalaki.
Insungbatmi nga adda tatangmi a lakay ken adda pay adingmi a lalaki a nayanak idi lakayen ni tatangmi. Imbagami a natayen ti kabsatna ket isu laengen ti sibibiag nga anak ti inana, isu nga ay-ayaten unay ni amami.
Apo, binilinnakami idi nga alaenmi ti kabsatmi tapno makitam.
Inlawlawagmi met idi a narigat a mayadayo ti ubing ta daytoy ti pakatayan ti amami.
Ket kinunam kadakami a dikam agparang kenka no dimi ikuyog ti inaudi a kabsatmi.
Imbagami amin dagitoy ken ni tatangmi idi sumangpetkami.
Iti saan a mabayag, imbagana nga agsublikami ditoy tapno gumatangkami iti taraon.
Impalagipmi kenkuana a saannakami nga awaten no dimi ikuyog ti inaudi a kabsatmi.
Kinuna ni tatangmi, Ammoyo met a dua laeng ti anakmi ken ni Raquel nga asawak.
Napukaw ti maysa kadakuada ket nalabit a rinangrangkay dagiti narungsot nga animal ta diak pay nakita agingga ita.
Ita, no ipanawyo manen daytoy kakaisuna a nabati, no adda dakes a mapagtengna, awan duadua a matayak iti ladingit.
Ita, apo, no agsubliak a diak ikuyog ni Benjamin, awan duadua a matay ni tatang no saanna a makita ti ubing. Naisinggalut ti biagna iti dayta nga ubing ket gapu ta lakay unayen, mabalin nga ipatayna ti ladingit a yegmi kenkuana.
Maysa pay, inkarik iti amak a ti biagko ti sumungbat no diak maisubli kenkuana ti ubing. Imbagak kenkuana a no diak isubli ti ubing, siakto ti mangibaklay iti pammabasol iti unos ti panagbiagko.
Ita, apo, siak laengen ti agbati a kas tagabum ket palubosam ti ubing a makikuyog kadagiti kakabsatna.
Diak agawid no diak ikuyog ti ubing. Diak maitured a kitaen daytoy a didigra a dumteng iti amak.