1: Inummong dagiti Filisteo ti amin a mannakigubatda ket nagkampoda idiay Afec. Nagkampo met dagiti Israelita iti asideg ti ubbog iti Tanap ti Jezreel.
2: Nagmartsa dagiti lima nga ari a Filisteo ket impanguloanda dagiti buyotda a buklen ti ginasut ken rinibu a tattao. Adda ni David ken dagiti tattaona iti likud agraman ni Akis.
3: Idi nakita ida dagiti kapitan a Filisteo, sinaludsodda, Ania ti kukuaen ditoy dagitoy a Hebreo?
: Simmungbat ni Akis, Dayta ni David a maysa nga ofisial ni Saul nga ari ti Israel. Nabayagen nga adda kaniak. Manipud idi immay, awan pay nagbiddutanna.
4: Ngem nakapungtot dagiti kapitan a Filisteo ken ni Akis ket kinunada kenkuana, Pagsubliem dayta a tao iti ili nga intedmo kenkuana. Dimo palubosan a kumuyog kadatayo amangan no liputannatayo ket agbalin a kabusor inton madama ti ranget. Ta awanen ti nasaysayaat a panggun-odna iti parabur ni apona no di ti panangpapatayna kadagiti tattaotayo!
5: Kinapudnona, isu dayta ni David nga ikankanta dagiti babbai bayat ti panagsasalada
: Rinibu ti pinatay ni Saul,
: ngem pinullo ribu ti pinatay ni David!
6: Inayaban ni Akis ni David ket kinunana kenkuana, Ammok a napudnoka kaniak ket isapatak daytoy iti nagan ti sibibiag a Dios ti Israel. Maragsakanak iti ikukuyogmo kaniak tapno makirangetka iti daytoy a gubat. Manipud simmangpetka, awan pay ti nasarakak a biddutmo. Ngem saandaka kayat dagiti dadduma nga ari.
7: Ngarud, agawidka a sitatalna ket dika agaramid iti aniaman a mamagpungtot kadakuada.
8: Ania kadi ti dakes nga inaramidko? insungbat ni David. Pulos nga awan ti nasarakam a biddut kaniak, apo, manipud nagserbiak kenka. Apay kadi a diak mabalin ti kumuyog kenka, sika nga apok ken arik, tapno gubatek dagiti kabusormo?
9: Ammok a napudnoka kaniak ket ibilangka a kas anghel ti Dios, insungbat ni Akis. Ngem imbaga dagiti dadduma nga ari a dimo mabalin ti kumuyog kadakami iti paggugubatan.
10: Ngarud, David, sapaem ti bumangon inton bigat, agraman dagiti amin a kimmuyog kenka a nangpanaw ken ni Saul, ket pumanawkayo apaman nga aglawag.
11: Kabigatanna, nasapa a nagrubbuat ni David ken dagiti tattaona tapno agsublida idiay Filistia. Intuloy dagiti Filisteo ti napan idiay Jezreel.