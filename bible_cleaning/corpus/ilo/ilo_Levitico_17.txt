1: Binilin ni Yahweh ni Moises
2: nga itedna ken ni Aaron, kadagiti annakna ken amin nga Israelita dagitoy nga alagaden.
34: Salungasingen ti maysa nga Israelita ti Linteg no partienna ti baka wenno karnero wenno kalding nga idatonna iti Apo iti sabali a lugar a saan nga iti ruangan ti Tolda ti Dios. Nangiparukpok iti dara ket saanen a maibilang kadagiti tattao ti Dios.
5: Kastoy ti kayat a sawen ti bilin: Manipud ita, idatag dagiti Israelita iti Apo dagiti animal a masansan a partienda iti away. Ipanda ida iti padi iti ruangan ti Tolda ti Dios ket partienda a daton a pakikappia.
6: Ibuyat ti padi ti dara iti aglawlaw ti altar iti ruangan ti Tolda sada puoran ti taba tapno mangted iti nabanglo nga ayamuom iti Apo .
7: Iti kasta, saanda nga idaton kadagiti demonio a pagdaydayawanda dagiti partienda nga animal iti away. Masapul a tungpalen dagiti Israelita dagitoy nga alagaden iti amin a tiempo.
89: Mailaksid kadagiti tattao ti Dios ti siasinoman nga Israelita wenno ganggannaet nga agnaed iti Israel a mangidatag iti daton a mapuoran wenno aniaman a daton iti Apo iti sabali a lugar a saan nga iti ruangan ti Tolda ti Dios.
10: Kabusor ti Apo ti siasinoman nga Israelita wenno ganggannaet nga agnaed iti Israel nga agsida iti dara; ilaksidna iti gimong dagiti tattaona.
11: Adda iti dara ti biag ti tunggal parsua, isu nga imbilin ti Apo a maibuyat ti amin a dara iti altar tapno maikkat dagiti basol dagiti tattao. Ti dara nga isu ti biag ti mangikkat kadagiti basbasol.
12: Daytoy met ti gapuna nga imbilin ti Apo a dida agsida iti dara. Maiparit kadakuada ti dara, Israelita man wenno ganggannaet nga agnaed iti lugarda.
13: No adda Israelita wenno ganggannaet nga agnaed iti Israel a makatiliw iti animal wenno tumatayab a maibilang a nadalus, masapul nga ibukbokna ti dara dayta a tumatayab wenno animal iti daga ket gaburanna iti tapok.
14: Adda iti dara ti biag iti tunggal parsua, isu nga imbilin ti Apo kadagiti Israelita a dida agsida iti laeng dara; ilaksidna kadagiti tattaona ti siasinoman a mangsalungasing iti daytoy a bilin.
15: Siasinoman nga Israelita wenno ganggannaet nga agsida iti karne ti animal a natay wenno pinatay dagiti atap nga animal masapul a labaanna ti pagan-anayna ken agdigos. Agtalinaed a narugit iti imatang ti linteg agingga iti sardam.
16: No dina aramiden daytoy, agbasol ket masapul a sagabaenna ti dusa a maipatay kenkuana.