1: Ti tao a mangipateg iti sursuro kayatna a maibaga ti nagbiddutanna. Kinamaag ti manggura iti pannakaisuro.
2: Maragsakan ti Apo kadagiti naimbag a tattao, ngem ukomenna dagiti agpanggep iti dakes.
3: Awan talged iti kinadakes, ngem natalged ti nalinteg.
4: Ti naimbag nga asawa isu ti balangat ti lakayna. Ngem no mangyeg ti babai iti pakaibabainan ti asawana, mayarig iti kanser a mangrunot kadagiti tulang ti asawana.
5: Dinaka gundawayan ti natakneng a tao, ngem maymaysa ti panggep ti managdakdakes: kayatnaka nga allilawen.
6: Makapatay ti sao dagiti managdakdakes, ngem ti sao ti nalinteg ti mangispal iti biag ti maisiksikat.
7: Maitublak dagiti managdakdakes ket didan makabangon; awan mabati a kaputotanda, ngem mataginayon ti familia ti nalinteg a tao.
8: No nasariritka, idaydayawdaka dagiti tattao; no nengnengka, uyawendaka.
9: Nasaysayaat ti gagangay a tao a mangged tapno adda pagbiagna, ngem ti agimbabaknang ngem mabisbisinan.
10: Aywanan ti naimbag a tao dagiti animalna, ngem naranggas dagiti managdakdakes kadagiti animalda.
11: Adunto ti taraon ti nagaget a mannalon, ngem kinamaag ti mangdaddadael iti tiempona kadagiti awan serserbina nga aramid.
12: Ti laeng dakes ti kayat nga aramiden dagiti managdakdakes, ngem natalged dagiti nalinteg.
13: Masiloan ti managdakdakes kadagiti mismo a saona, ngem ti nalinteg a tao mailisina ti bagina iti riribuk.
14: Maibatay ti gunggonatayo iti sao ken aramidtayo; awatentayo ti maikari kadatayo.
15: Ipagarup ti maag a kanayon a husto ti aramidna, ngem ti masirib dumngeg iti pammagbaga.
16: No masair ti maag, dagdagusenna nga ipakita ti pannakasuronna. Saan nga ikaskaso ti natakneng ti pannakainsultona.
17: No ibagam ti pudno, maipakat ti hustisia; ngem no ulbod ti sawem, maballikug ti hustisia.
18: Sumugat a kas natadem a kampilan ti nasakit a sao, ngem makapaimbag ti nasayaat a balikas.
19: Saan nga agpaut ti ulbod, ngem agtalinaed iti agnanayon ti pudno.
20: Dagiti agpanggep iti dakes adda dakes nga agur-uray a mangkellaat kadakuada, ngem dagiti agaramid iti naimbag adda ragsak a masarakanda.
21: Awan ti dakes a mapasamak ti nalinteg, ngem pasig a riribuk ti lak-amen dagiti managdakdakes.
22: Kagura ti Apo dagiti naulbod, ngem kaay-ayona dagiti mangtungpal iti saoda.
23: Saan nga iparammag ti manakem a tao ti ammona, ngem ti maag ibutaktakna ti kina-ignorantena.
24: No nagagetka, maaddaanka iti pannakabalin; ngem no sadutka, agbalinka a tagabu.
25: Ti danag ti mangikkat iti ragsak ti tao, ngem naimbag a sarita ti mangliwliwa kenkuana.
26: Usigen ti nalinteg a tao ti ugalina, ngem mayaw-awan ti managdakdakes iti dalan.
27: Saan a magun-od ti nasadut ti tarigagayanna, ngem kinabaknang ti magun-od ti nagaget.
28: Ti kinalinteg ti dalan nga agturong iti biag; ngem kinamaag ti dalan nga agturong ken patay.