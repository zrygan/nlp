1: Pito a bulan a nagyan ti Lakasa ti Tulag ni Yahweh idiay Filistia.
2: Kalpasanna, inayaban dagiti tattao dagiti papadi ken dagiti mammadles ket sinaludsodda, Ania ti aramidenmi iti Lakasa ti Tulag ti Apo ti Israel? Ania ti ipakuyogmi no isublimi iti sigud a yanna?
3: Insungbatda, No isubliyo ti Lakasa ti Tulag ti Dios ti Israel, masapul a pakuyoganyo iti daton a pakapakawanan ti basolyo. Diyo isubsubli ti Lakasa ti Tulag no diyo pakuyogan iti daton. Wen, masapul a pakuyoganyo iti daton tapno umimbagkayo, ket maammoanyonto no apay a dusdusaennakayo pay laeng ti Apo .
4: Ania ti sagut nga ipakuyogmi? sinaludsodda.
: Insungbatda, Mangtedkayo iti lima a sinan-letteg ken lima a sinan-marabutit a naaramid iti balitok, kas mayannurot iti bilang dagiti ari a Filisteo. Ta maymaysa a didigra ti dimteng kadakay amin ken kadagiti lima nga ari.
5: Masapul nga aramidenyo dagiti sinan-letteg ken sinan-marabutit a mangdaddadael iti pagilianyo, ket masapul a padayawanyo ti Dios ti Israel. Nalabit nga isardengna ti panangdusdusana kadakayo, kadagiti didiosenyo ken iti dagayo.
6: Apay a nasukirkayo a kas iti ari ti Egipto ken kadagiti Egipcio? Laglagipenyo ti panangang-angaw ti Dios kadakuada agingga a pinalubosanda dagiti Israelita a pumanaw idiay Egipto.
7: Mangisaganakayo ngarud iti baro a karison ken dua nga agpaspasuso a baka a dipay nasangolan. Ipakoyo dagiti baka iti karison ket ipanyo dagiti urbonda iti koral.
8: Alaenyo ti Lakasa ti Tulag ti Apo sayo ikarga iti karison. Ikahonyo dagiti balitok a sinan-letteg ken marabutit ket ikabilyo iti abay ti Lakasadagitoy dagiti ipakuyogyo nga agpaay kenkuana a kas daton a pakapakawanan ti basolyo. Iduronyo ti karison ket bay-anyo a magna nga is-isuna.
9: Kitaenyo: no agpa-Betsemes, kaipapananna a ti Dios dagiti Israelita ti nangyeg kadatayo iti daytoy nakabutbuteng a didigra. Ngem no saan nga agturong sadiay, daytoy ti pakaammoantayo a saan nga isu ti nangyeg iti didigra no di ket nairanrana laeng.
10: Tinungpalda ti naibaga kadakuada: Nangalada iti dua a baka sada impako iti karison. Impupokda dagiti urbonda iti koral.
11: Inkargada ti Lakasa ti Tulag iti karison ken ti kahon a nakaikabilan dagiti balitok nga imahen dagiti marabutit ken dagiti letteg.
12: Nagna dagiti baka iti dalan nga agpa-Betsemes ket dida simmiasi iti dalan. Agem-emmakda bayat ti pannagnada. Sinursurot ida dagiti lima nga ari a Filisteo agingga iti beddeng ti Betsemes.
13: Madama idi nga agan-ani dagiti taga-Bet-semes iti trigo iti tanap, ket idi kumitada, nakitada ti Lakasa ti Tulag. Kasta unay ti ragsakda a nakakita iti Lakasa.
14: Dimteng ti karison iti talon ni Josue a taga-Betsemes. Nagsardeng sadiay, iti asideg ti maysa a dakkel a bato. Binalsig dagiti tattao ti karison. Pinartida dagiti baka sada pinuoran a kas daton ken ni Yahweh.
15: Binagkat dagiti Levita ti Lakasa ti Tulag ni Yahweh ken ti kahon a nakaikabilan dagiti nasukog a balitok. Insaadda dagitoy iti dakkel a bato. Iti dayta met la nga aldaw, nagidatag dagiti taga-Betsemes kadagiti daton a mapuoran ken dadduma pay a daton ken ni Yahweh.
16: Binuybuya dagiti lima nga ari a Filisteo ti panangaramidda iti daytoy sada nagsubli idiay Ekron iti dayta met la nga aldaw.
17: Dagitoy dagiti balitok a sinan-letteg nga impaay dagiti Filisteo a kas daton ken ni Yahweh a pakapakawanan ti basolda; maysa iti tunggal siudad ti Asdod, Gaza, Askelon, Gat ken Ekron.
18: Nangipaayda met iti lima a balitok a sinan-marabutit; maysa iti tunggal nasarikedkedan nga ili ken purpurok iti away. Kas pammaneknek iti napasamak, adda pay laeng ti dakkel a bato a nangisaadanda iti Lakasa ti Tulag ni Yahweh iti talon ni Josue a taga-Betsemes.
19: Pinatay ni Yahweh ti 70 nga umili iti Betsemes, gapu ta kinitada ti uneg ti Lakasa ti Tulag. Nagladingit dagiti tattao, agsipud ta adu ti pinatayna kadakuada.
20: Daytoy ti gapuna a kinuna dagiti tattao ti Betsemes: Siasino ti makaitured nga agtakder iti sango ti Apo a nasantoan a Dios? Sadino ti mabalintayo a pangipanan kenkuana tapno mayadayo kadatayo?
21: Iti kasta, nangibaonda kadagiti tattao a mapan iti Kiriat Jearim tapno ibagada, Insubli dagiti Filisteo ti Lakasa ti Tulag ti Apo . Sumalogkayo, ket umayyo alaen.