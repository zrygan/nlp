1: Nagtalinaed ni Jacob iti daga ti Canaan a nagnaedan ni tatangna.
2: Daytoy ti pakasaritaan ti familia ni Jacob.
: Agtawen ni Jose iti 17 idi kumuykuyog kadagiti kakabsatna a mangipaspastor kadagiti kalding ken karnero. Isuda dagiti lallaki nga annak da Bilha ken Zilpa nga inkabbalay ni tatangna. Ammo ni Jose dagiti dakes nga ar-aramiden dagiti kakabsatna, isu nga ipulpulongna ida iti amana.
3: Ad-adda ti panagayat ni Israel ken ni Jose ngem kadagiti dadduma nga annakna gapu ta nayanak idi lakayen. Inyaramidanna ni Jose iti atiddog a pagan-anay nga adda manggasna.
4: Idi madlaw dagiti kakabsatna nga ad-adda ti panagayat ni tatangda kenkuana ngem isuda, ginurada ni Jose ket pulos a saan a nasayaat ti pannakilangenda kenkuana.
5: Iti naminsan, nagtagtagainep ni Jose ket ad-adda manen a ginurada idi ibagana kadakuada ti tagainepna.
6: Denggenyo ti tagtagainepko, kinunana.
7: Addatayo kampay idi iti taltalon nga agrepreppet kadagiti trigo idi pagammoan timmakder ti rineppetko. Linikmut dagiti rineppetyo ti rineppetko ket nagruknoyda.
8: Kayatmo a sawen nga agarikanto kadakami? sinaludsod dagiti kakabsatna. Iturayannakamto kadi? Ad-adda manen ti pungtotda kenkuana gapu iti daytoy ken iti saona maipapan kadakuada.
9: Nagtagtagainep manen ni Jose ket imbagana daytoy kadagiti kakabsatna. Nagtagtagainepak manen, kinunana. Nakitak kampay idi ti init, ti bulan, ken sangapulo ket maysa a bituen nga agrukruknoy kaniak.
10: Sinaritana met ken ni Jacob ti tagtagainepna ngem inungtan ti amana. Ania a tagtagainep dayta? kinunana. Kayatmo a sawen nga agruknoykamto iti sangoanamdakami ken ni nanangmo ken dagiti kakabsatmo?
11: Adda apas dagiti kakabsatna kenkuana ngem pinampanunot ni tatangna ti maipapan iti tagtagainep.
12: Iti naminsan, adda dagiti kakabsat ni Jose idiay Sikem ket ipaspastorda dagiti arban ni amada.
13: Kinuna ni Israel ken ni Jose, Kayatko nga inka idiay Sikem ta ay-aywanan dagiti kakabsatmo dagiti arban sadiay.
: Sisasaganaak, insungbat ni Jose.
14: Imbaga pay ti amana, Kitaem no nasayaat met la ti kasasaad dagiti kakabsatmo ken dagiti arban. Agawidka a dagus tapno maammoak. Pinarubbuatan ni tatangna manipud iti tanap ti Hebron.
: Dimteng ni Jose idiay Sikem.
15: Idi agpagnapagna iti away, adda lalaki a nakakita kenkuana ket sinaludsodna, Ania ti sapsapulem?
16: Insungbat ni Jose, Birbirokek dagiti kakabsatko a mangipaspastor kadagiti arbanda. Dimo la ammo no sadino ti yanda?
17: Kinuna ti lalaki, Pimmanawda ditoyen. Nangngegko a kunada a mapanda idiay Dotan.
: Sinurot ngarud ni Jose dagiti kakabsatna ket nasarakanna ida idiay Dotan.
18: Adayo pay la bassit ni Jose idi makita dagiti kakabsatna. Ngem sakbay a makadanon iti yanda, nagtutulag dagiti agkakabsat ket inkeddengda a patayen ni Jose.
19: Adtoyen ti managtagtagainep, kinunada iti tunggal maysa.
20: Patayentayo ket itappuaktayo ti bangkayna iti maysa kadagiti bubon. Ibagatayo a pinatay ti atap nga animal. Kitaentay man no ania ti pagbanagan dagiti tagtagainepna.
21: Nangngeg ida ni Ruben ket kayatna nga isalakan ni Jose. Saantayo a patayen, kinunana.
22: Itappuakyo laengen ditoy a bubon iti let-ang, ngem saanyo a dangran. Panggepna ngamin nga isalakan ni Jose kadakuada sana pagsublien iti amana.
23: Idi makaasideg ni Jose, tinengngelda sada inuksob ti atiddog a pagan-anayna nga adda manggasna.
24: Kalpasanna, napanda intappuak ti adingda iti naatianan a bubon.
25: Madama a mangmangan dagiti agkakabsat idi makitada a sumungsungad ti maysa a bunggoy dagiti Ismaelita. Naggapuda idiay Galaad ket mapanda idiay Egipto. Awit dagiti kamelioda dagiti kargada a rekado ken bangbanglo.
26: Kinuna ni Juda kadagiti kakabsatna, Ania ti magangganabtayo no patayentayo ti kabsattayo ket ilemmengtayo ti pannakapapatayna?
27: Ilakotayo laengen kadagiti Ismaelita ket saanen a masapul a dangrantayo, ta kabsattayo met.
: Immanamong dagiti kakabsatna.
28: Idi makaasideg dagiti komersiante a Midianita, inyaon dagiti agkakabsat ni Jose iti bubon sada inlako kadakuada iti 20 a bagi ti pirak. Inkuyog dagiti Ismaelita ni Jose idiay Egipto.
29: Idi mapan ni Ruben iti bubon, awanen ni Jose ket rinay-abna ti pagan-anayna gapu iti napalalo a ladingitna.
30: Nagsubli iti ayan dagiti kakabsatna ket kinunana, Awanen ti ubing! Ania ti aramidek?
31: Nangpatayda iti kalding sada impasagepsep ti darana iti kagay ni Jose.
32: Impanda ti kagay ken ni amada. Kinunada, Nasarakanmi daytoy. Kitaenyo man no isu ti pagan-anay ti anakyo?
33: Nabigbig ni Jacob ti pagan-anay ni Jose, ket kinunana, Wen, kukua ni Jose daytoy. Ay, pinatay la ketdi ti narungsot nga animal ti anakko. Awan duadua a narangrangkayen ti bangkayna!
34: Rinay-ab ni Jacob ti pagan-anayna sa nagkawes iti nakersang a lupot. Adu nga aldaw a dinung-awanna ti anakna.
35: Napan liniwliwa dagiti amin nga annakna ngem saan a nagsardeng ti panagladingitna. Kinunana, Matayak nga agladladingit gapu iti pannakapukaw ti anakko. Intultuloyna ti panagladingitna gapu ken ni Jose nga anakna.
36: Kabayatanna, idiay Egipto, inlako dagiti Midianita ni Jose. Inlakoda ken ni Potifar, maysa kadagiti ofisiales ti ari ken kapitan dagiti guardia ti palasio.