1: Daytoy ti kanta ni David nga agpaay ken ni Yahweh kalpasan ti panangispal kenkuana ni Yahweh iti pannakabalin ni Saul ken kadagiti dadduma a kabusorna
2: Ni Yahweh ti Salakanko;
: isu ti napigsa a sarikedkedko.
3: Ti Diosko ti mangsalaknib kaniak
: ket awanto ti pakaan-anoak.
: Kas maysa a kalasag, salaknibannak,
: ikaluya ken aywanannak.
4: Umawagak ken ni Yahweh,
: ket isalakannak kadagiti kabusorko.
: Madaydayaw ti Apo !
5: Dagiti dalluyon ni patay sinabbuagandak
: ti layus ni pannakadadael inyanudnak.
6: Dagiti tali ni patay pinulipolandak,
: nangikabil ni tanem iti pakaipalab-ogak.
7: Iti pannakariribukko, immawagak ken ni Yahweh;
: immasugak iti tulong iti Diosko.
: Idiay templona, nangngegna ti timekko,
: ket inimdenganna ti panagpatulongko.
8: Nagginggined ken nagunggon ti daga;
: nadayeg ken nagindayon ti fondasion ti langit
: agsipud ta nakapungtot ti Dios!
9: Rimmuar ti asuk iti agongna;
: kasta met ti sumsumgiab nga apuy
: ken dumardarang a beggang iti ngiwatna.
10: Linuktanna ti tangatang ket bimmaba;
: adda nangisit nga ulep iti babaen dagiti sakana.
11: Nakasakay iti bukot ti kerubin,
: napardas a nagdaliasat iti payak ti angin.
12: Binungonna ti bagina iti sipnget,
: nalikmut iti napuskol nga ulep a napno iti danum.
13: Iti masangoananna, adda kimat
: a nangpataud kadagiti yelo ken dumardarang a beggang.
14: Naggurruod ti Apo iti tangatang,
: ket nangngeg ti timek ti Kangatoan.
15: Imbiatna dagiti panana,
: ket winarawarana dagiti kabusorna;
: pinagkimatna, ket pinagtatarayna ida.
16: Nagparang ti lansad ti taaw;
: nawaknitan dagiti fondasion ti daga,
: idi binabalaw ni Yahweh dagiti kabusorna,
: ket binugkawanna ida iti pungtotna.
17: Manipud langit, ginaw-atnak ni Yahweh ket iniggamannak,
: kadagiti adalem a danum inalawnak.
18: Inarayatnak kadagiti nabileg a kabusorko
: ken kadagiti gumurgura kaniak
: napipigsada ket diak kabaelan ida!
19: Dinarupdak idi mariribukak,
: ngem ni Yahweh sinalaknibannak.
20: Tinulongannak iti nagpeggadak;
: insalakannak ta maragsakan kaniak.
21: Gunggonaannak ni Yahweh gapu ta nalintegak;
: bendisionannak ta awan nakabasolak.
22: Ti linteg ni Yahweh tinungpalko;
: saanko a binusor iti Diosko.
23: Inannurotko dagiti amin a lintegna,
: diak sinalungasing ti bilinna.
24: Ammona nga awan biddutko,
: nga inadaywak ti kinadakes.
25: Iti kasta, gunggonaannak gapu ta nalintegak,
: ta ammona nga awan nakabasolak.
26: O Apo , agparangka a napudnoka kadagiti napudno kenka;
: naimbagka kadagiti awan pagkuranganna.
27: Kadagiti nadalus, agparangka a nadalus,
: ngem naungetka kadagiti nadangkok.
28: Isalakanmo dagiti napakumbaba,
: ngem dagiti natangsit ipababam ida.
29: O Apo , sika ti silawko.
: Lawagam ti kinasipngetko.
30: Papigsaennak a sumaranget kadagiti kabusorko;
: ikkannak iti bileg a mangduprak iti sarikedkedda.
31: Daytoy a Dios awan pakapilawan ti aramidna;
: mapagtalkan dagiti saona!
: Kasla maysa a kalasag
: nga agpaay kadagiti amin a kumamang kenkuana.
32: Siasino ti Dios no saan laeng a ni Yahweh?
: Ket siasino ti bato no saan a ti Diostayo?
33: Daytoy a Dios ti nabileg a taklinko;
: Aramidenda a natalged ti pagnaak.
34: Kadagiti bambantay, aywanannak;
: kas iti ugsa, papartakennak.
35: Sanayennak a makigubat
: tapno mabiatko ti bai a gambang.
36: Salakniban ken isalakannak, O Apo ,
: intan-oknak babaen iti tulongmo.
37: Dimo impalubos a matiliwak
: ket pulos a diak naitublak.
38: Kamatek dagiti kabusorko ket tiliwek ida;
: diak sumardeng agingga a madadaelda.
39: Padsoek ida ket dida makabangon;
: mapasagda iti sangoanak.
40: Ikkannak iti pigsa a makigubat
: ket tulongannak a mangparmek kadagiti kabusorko.
41: Pagtarayem dagiti kabusorko nga umadayo kaniak;
: pukawek dagiti gumura kaniak.
42: Agpaarayatda ngem awan makaikanawa kadakuada;
: umawagda ken ni Yahweh ngem dina sungbatan ida.
43: Tumekek ida a kas tapok;
: payatpayatek ida a kas pitak kadagiti kalsada.
44: Insalakannak kadagiti immalsa a tattao,
: pinagturaynak kadagiti nasion;
: nagserbi kaniak dagiti diak am-ammo a tattao.
45: Agtamed kaniak dagiti ganggannaet;
: agtulnogda no mangngegdak.
46: Mapukawda ti namnamada,
: agtigergerda a rummuar iti sarikedkedda.
47: Agbiag ti Apo ! Madaydayaw ti Salaknibko!
: Ti Dios ti Salakanko! Ipakaammoyo ti kinatan-okna!
48: Tulongannak a mangparmek kadagiti kabusorko,
: ken mangparukma kadagiti tattao tapno iturayak ida
49: ket isalakannak kadagiti gumura kaniak.
: Pagballigiennak ket parmekek dagiti kabusorko;
: salaknibannak kadagiti naranggas a tattao.
50: Isut' gapuna, O Apo , idaydayawkanto iti imatang dagiti nasion;
: ikantakto dagiti pagdaydayawko kenka.
51: Ited ti Dios dagiti naindaklan a balligi iti arina;
: agnanayon nga ipakitana ti di agbalbaliw nga ayatna iti pinilina,
: ni David ken kadagiti kaputotanna.