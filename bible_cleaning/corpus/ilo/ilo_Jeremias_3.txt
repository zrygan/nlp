1: Kuna ti Apo , No isina ti lalaki ti asawana, ket pumanaw ti babai sa asawaen ti sabali, saan a mabalin a sublian ti lalaki ti asawana. Daytoy nga aramid ti mangtulaw iti daga. Ngem adu idi ti kaayan-ayatmo, Israel, ket ita kayatmo manen ti agsubli kaniak!
2: Tangadem dagiti tapaw dagiti turod. Adda aya lugar a dimo nakikaiddaan? Nagtugawka iti igid dagiti dalan a nagur-uray kadagiti makikaidda kenka. Kaska la Arabo nga agpadpadaan iti sanebenna iti let-ang. Tinulawam ti daga babaen iti kinabalangkantismo.
3: Daytoy ti gapuna a di nagtudo ken di met nagarbis. Balangkantiska a babai; awan a pulos ti babainmo.
4: Ita, kunam kaniak, Sika ti amak, ket inay-ayatnak manipud pay idi ubingak!
5: Saan nga agnanayon ti pungtotmo; agpatingga ti ungetmo! Daytoy ti kinunam, Israel, ngem nagum-umaka a nagaramid iti dakes.
6: Idi panawen ni Ari Josias, kinuna ti Apo kaniak, Nakitam kadi ti inaramid ti Israel, dayta mangliliput a babai? Tinallikudannak ket simmang-at kadagiti nangato a turod ket nagbalangkantis iti tunggal sirok ti nalangto a kayo.
7: Impagarupko a kalpasan ti panagaramidna kadagitoy, agsubli kaniak ngem saan a nagsubli. Nakita amin daytoy ti manangallilaw a kabsatna a Juda.
8: Nakita met ti Juda nga insinak ti Israel, ket pinanawak agsipud ta naglikudannak ket nakikamkamalala. Nupay kasta, saan latta a nagbuteng ti mangliliput a kabsatna a Juda. Nakikamkamalala met
9: a kas ketdin awan ti aniamanna kenkuana. Tinulawanna ti daga, ket nagbalangkantis babaen iti panagdaydayawna kadagiti bato ken kayo.
10: Kalpasan amin dagitoy, naginsusubli kaniak ti Juda, ti manangallilaw a kabsat ti Israel. Saanna nga impapuso ti panagsublina. Siak, ni Yahweh, ti nagsao iti daytoy.
11: Kinuna ti Apo kaniak a nupay tinallikudan ti Israel, impakitana a naim-imbag ngem ti manangallilaw a Juda.
12: Imbagana kaniak nga innak idiay amianan ket ipakaammok daytoy iti Israel, Mannakikamalala nga Israel, agsublika kaniak. Manangngaasiak ket saanak nga agpungtot. Saan nga agnanayon ti pungtotko kenka.
13: Isuna laeng nga annugotem ti basolmo kaniak ket sinukirmo ni Yahweh a Diosmo. Ipudnom kaniak nga inayatmo dagiti didiosen iti sirok ti tunggal nalangto a kayo, ket dimo impangag dagiti bilinko. Siak, ni Yahweh, ti nagsao iti daytoy.
14: Agsublikayo, dakayo a saan a napudno a tattao agsipud ta kukuakayo. Mangalaak iti maysa kadakayo iti kada ili ken dua iti kada familia ket isublikayo idiay Bantay Sion.
15: Mangisaadakto kadagiti agtuturay nga agtulnog kaniak. Iturayandakayto a buyogen ti kinasirib ken pannakaawat.
16: Inton umadukayon iti daga, saanton a saritaen dagiti tattao ti maipapan iti Lakasa ti Tulag ni Yahweh. Didanton panunoten wenno lagipen daytoy. Didanton masapul ket didanton agaramid iti sabali.
17: Iti dayta a tiempo, managanto ti Jerusalem iti Trono ni Yahweh. Aguummongto sadiay dagiti nasion tapno agdaydayawda kaniak. Didanton tungpalen ti tarigagay ti dakes ken nasukir a pusoda.
18: Tumiponto ti Israel iti Juda ket agkuyogdanto nga agawid manipud iti daga iti amianan ket agsublida iti daga nga intedko kadagidi kapuonanyo a kukuada iti agnanayon.
19: Kuna ti Apo ,
: Israel, tinarigagayak nga awatenka a kas anak,
: ket ikkanka iti kapintasan a daga iti lubong.
: Impagarupko nga ibilangnak nga ama
: ken saannakton a paglikudan.
20: Ngem arigmo iti babai a liputanna ti asawana,
: saanka a napudno kaniak.
: Siak, ni Yahweh, ti nagsao iti daytoy.
21: Adda mangngeg a saibbek kadagiti tapaw dagiti turod;
: agdungdung-aw ken agpakpakaasi dagiti Israelita.
: Ta nagbiagda a managbasol,
: ket naglikudanda ti Apo a Diosda.
22: Agsublikayo, dakay amin a nangtallikud iti Apo ;
: paimbagennakayto ket pagbalinennakayto a napudno.
: Kunayo, Wen, agsublikami iti Apo , agsipud ta isu ti Diosmi.
23: Awan ti naitulong ti panagdaydayaw kadagiti didiosen kadagiti tapaw dagiti turod. Aggapu laeng iti Apo a Diostayo ti pannakaisalakan ti Israel.
24: Ngem gapu iti panagdaydayaw ken ni Baal a didiosen ti pannakaibabain, napukawmi dagiti pangen, arban ken annakmiamin a nagbannogan dagidi kapuonanmi manipud idi punganay.
25: Rumbeng nga agiddatayo a sibabain ket abbongannatayo iti pannakaibabaintayo. Nagbasoltayo a kankanayon iti Apo a Diostayo, datayo ken dagiti kapuonantayo. Ditay tinungpal dagiti bilinna.