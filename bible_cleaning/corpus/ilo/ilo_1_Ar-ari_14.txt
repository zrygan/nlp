1: Iti dayta a tiempo, nagsakit ni Abias nga anak ni Jeroboam.
2: Kinuna ni Jeroboam iti asawana, Manglimlimoka ket inka idiay Silo a pagnaedan ni profeta Ahija, daydi nagkuna nga agariakto iti Israel.
3: Mangitugotka iti sangapulo a tinapay, sumagmamano a bibingka ken sangaputik a diro. Saludsodem kenkuana no ania ti mapasamak iti anakta ket ibagananto kenka.
4: Napan ti asawa ni Jeroboam iti balay ni Ahija idiay Silo. Saanen a makakita ni Ahija gapu iti kinalakayna.
5: Naibagan ni Yahweh kenkuana nga umay ti asawa ni Jeroboam tapno agdamag kenkuana maipapan iti masakit nga anakna. Ket imbaga ni Yahweh no ania ti sawen ni Ahija.
: Idi sumangpet, nagpammarang a saan nga isu ti asawa ni Jeroboam.
6: Ngem idi mangngeg ni Ahija ti arimpadekna iti ruangan, kinuna ti profeta, Sumrekka. Ammok a sika ti asawa ni Jeroboam. Apay pay laeng a manglimlimoka? Adda dakes nga ipadamagko kenka.
7: Inka ibaga ken ni Jeroboam a kastoy ti kuna kenkuana ti Apo a Dios ti Israel: Pinilika kadagiti tattao ket insaadka a mangituray kadagiti tattaok nga Israelita.
8: Innalak ti pagarian kadagiti kaputotan ni David ket intedko kenka. Ngem dimo tinulad ni adipenko a David a naan-anay idi ti kinapudnona kaniak, tinungpalna dagiti bilinko ket dagiti laeng anamongak ti inaramidna.
9: Nakarkaro nga adayo ti basolmo ngem dagiti basol dagiti sinarunom nga agturay. Linaksidnak ket pinagpungtotnak gapu kadagiti inaramidmo a didiosen ken imahen a pagdaydayawan.
10: Gapu iti daytoy, yegko ti didigra iti familiam. Patayek amin a lallaki a kaputotam, ubing man wenno lakay. Pukawek ti familiam; kasdanto la rugit a makaykay a mamimpinsan.
11: Kanento dagiti aso ti siasinoman a kameng ti familiam a matay iti uneg ti siudad. No addanto matay kadakuada iti away, kanento met dagiti buitre. Siak, ni Yahweh, ti nangibaga iti daytoy.
12: Intuloy ni Ahija a kinuna iti asawa ni Jeroboam, Agawidkan. Apaman a sumrekka iti ili, matay ti anakmo.
13: Dung-awanto dagiti amin nga Israelita ket dumar-aydanto iti pannakaipumponna. Isunto laeng ti kameng ti familia ni Jeroboam a nasayaat ti pannakaitabonna gapu ta adda kinaimbag a nasarakan kenkuana ti Apo a Dios ti Israel.
14: Mangisaadto ti Apo iti maysa nga ari a mangituray iti Israel a manggibus iti panagturay dagiti kaputotan ni Jeroboam.
15: Dusaento ti Apo ti Israel ket kaslanto runo nga agpigpigerger iti agay-ayus a danum. Parutennanto dagiti Israelita iti daytoy nabaknang a daga nga intedna kadagidi kapuonanda, ket iwarawarananto ida iti labes ti Karayan Eufrates gapu ta pinagpungtotda iti panagaramidda kadagiti imahen ni Asera a diosa.
16: Baybay-anto ti Apo ti Israel gapu ta nagbasol ni Jeroboam ket insungsongna nga agbasol dagiti Israelita.
17: Nagsubli ti asawa ni Jeroboam idiay Tirza. Apaman a simrek iti balayna, natay ti ubing.
18: Dinung-awan dagiti Israelita ti ubing ket intabonda a kas imbaga ni Yahweh ken ni profeta Ahija nga adipenna.
19: Nailanad iti Pakasaritaan dagiti Ari ti Israel ti dadduma a pasamak idi panawen ni Ari Jeroboam, dagiti nakigubgubatanna ken no kasano ti panagturayna.
20: Duapulo ket dua a tawen a nagari ni Jeroboam. Natay ket naitabon. Ni Nadab nga anakna ti simmukat kenkuana.
21: Uppat a pulo ket maysa ti tawen ni Rehoboam nga anak ni Solomon idi maisaad nga ari ti Juda. Sangapulo ket pito a tawen a nagturay idiay Jerusalem, ti siudad a pinili ni Yahweh iti amin a sakup ti Israel a pagdaydayawan kenkuana. Ni Naama a taga-Ammon ti ina ni Rehoboam.
22: Nagbasol dagiti tattao ti Juda ken ni Yahweh. Ad-adu ti inaramidda a nakaigapuan ti panagpungtot ni Yahweh kadakuada ngem ti amin nga inaramid dagidi kapuonanda.
23: Nangbangonda kadagiti pagdaydayawanda kadagiti didiosen. Iti tapaw dagiti turod ken iti linong dagiti narukbos a kayo, nagipatakderda kadagiti batbato ken adigi a pagdaydayawan.
24: Ket adda pay dagiti lallaki ken babbai nga agserserbi a kas balangkantis kadagita a pagdaydayawan dagiti pagano. Tinulad dagiti tattao ti Juda ti amin a nakababain nga aramid dagiti tattao a pinagtalaw ni Yahweh idi sumrek dagiti Israelita iti daga.
25: Iti maikalima a tawen a panagturay ni Rehoboam, rinaut ni Sisak nga ari ti Egipto ti Jerusalem.
26: Innalana ti amin a gameng iti Templo ken iti palasio; sinamsamna amin agraman dagiti balitok a kalasag nga inaramid ni Solomon.
27: Nagpaaramid ni Ari Rehoboam iti sumagmamano a kalasag a bronse a kas sukatda ket impaaywanna kadagiti ofisiales dagiti guardia ti ruangan ti palasio.
28: Tunggal sumrek ni Rehoboam iti Templo, awiten dagiti guardia dagiti kalasag sada met la isubli iti kuarto dagiti guardia.
29: Nailanad ti dadduma nga inaramid ni Ari Rehoboam iti libro a napauloan iti Pakasaritaan dagiti Ari ti Juda.
30: Iti las-ud daytoy a tiempo, kankanayon ti panaggubat da Rehoboam ken Jeroboam.
31: Idi matay ni Rehoboam, naitanem idiay Siudad ni David ket simmukat kenkuana ni Abias nga anakna a kas ari.