1: No adda mangidatag iti daton a makan iti Apo , umuna pay nga aramidenna nga arina a nafino. Ikkanna daytoy iti lana ti olibo ken insenso
2: sana ipan kadagiti papadi a kapuonan ni Aaron. Mangrakem ti padi iti arina ken iti lana ken amin nga insenso sana puoran iti rabaw ti altar a mangipakita a naidatonna amin iti Apo . Makaay-ayo ken nabanglo daytoy a daton iti Apo .
3: Kukua dagiti papadi ti natda iti daton a makan. Sagrado unay daytoy agsipud ta paset ti naidaton iti Apo .
4: No tinapay a naluto iti urno ti maidaton, masapul nga awan lebadurana ti maidatag. Mabalin a napuskol a tinapay a nalaokan iti lana ti olibo wenno naiingpis a kankanen a napulagidan iti lana ti olibo.
5: No tinapay a naluto iti pariok ti maidaton, masapul a maaramid iti arina a nalaokan iti lana ti olibo, ngem awan ti lebadurana.
6: Mapispisi ti tinapay sa mabuyatan iti lana no maidatag a kas daton a makan.
7: No tinapay a naluto iti kaserola ti maidaton, masapul a maaramid iti arina ken lana ti olibo.
8: Idatonmo daytoy iti Apo , ket yawatmo iti padi a mangipan iti altar.
9: Mangalanto ti padi iti sangkabassit a mangipakita a naidatag amin iti Apo , ket puoranna iti altar. Nabanglo ken makaay-ayo daytoy a daton iti Apo .
10: Kukua dagiti papadi ti natda iti daton. Sagrado unay daytoy agsipud ta naggapu iti naidaton iti Apo .
11: Masapul nga awan lebadurana dagiti makan nga idatonyo iti Apo . Diyo laokan iti lebadura wenno diro ti makan nga idatonyo iti Apo .
12: Masapul a maidaton iti Apo ti umuna a trigo a maapityo iti tunggal tawen, ngem diyo puoran iti altar.
13: Asinanyo dagiti amin a daton a makan, agsipud ta ti asin ti mangibagi iti tulagyo iti Dios. Masapul nga asinam dagiti amin nga idatonmo.
14: No mangidatagkayo iti Apo iti daton nga agtaud kadagiti umuna a maapit iti trigo, masapul nga iniruban wenno nalebbek a trigo.
15: Ikkanyo iti lana ti olibo ken insenso.
16: Puoran ti padi ti paset ti nalebbek a trigo ken ti lana a mangipakita a naidaton amin, kasta met ti amin nga insenso a kas daton iti Apo .