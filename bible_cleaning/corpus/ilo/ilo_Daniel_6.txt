1: Nangdutok ni Dario iti 120 a gobernador iti entero a pagarian.
2: Saan la a dayta. Pinilina ni Daniel ken dua a kaduana a mangipangulo kadagiti gobernador ken mangkita iti pagsayaatan ti ari.
3: Iti saan a nabayag, impakita ni Daniel a nasaysayaat ti trabahona ngem dagiti dadduma a mangipangulo ken dagiti gobernador. Agsipud ta naisangsangayan ti kabaelanna, pinanggep ti ari nga isaad ni Daniel a mangimaton iti entero a pagarian.
4: Nagbirbirok dagiti dadduma a pangulo ken dagiti gobernador iti pangbabalawanda ken ni Daniel iti panangimatonna iti pagarian. Ngem awan ti nasarakanda a biddut wenno pakapilawanna, agsipud ta mapagtalkan ket awan ti dakes wenno nakillo nga aramidna.
5: Kinunada iti tunggal maysa, Awan ti pambarantayo a mangidarum ken ni Daniel malaksid ti maipapan iti relihionna.
6: Iti kasta, dimmatagda iti ari ket kinunada, Ari Dario, manayon koma ti panagbiagmo!
7: Nagnunummoanmi amin a papangulo iti pagarian, dagiti mangimaton, dagiti gobernador, dagiti agtuturay ken dagiti dadduma nga ofisiales a dawatenmi kenka, O Ari, a mangipaulogka iti bilin nga inkapilitan ti pannakatungpalna. Ibilinmo nga iti las-ud ti tallopulo nga aldaw manipud ita, awan ti mapalubosan nga agkararag iti uray ania a didiosen wenno tao malaksid kenka, Natan-ok nga Ari. Madusa ti mangsalungasing iti daytoy a bilin, ket maitappuak iti rukib a napno iti leon.
8: Ita ngarud, O Ari, ipaulogmo koma ti bilin ket firmaam tapno saan a mabalin a baliwan a kas iti linteg dagiti taga-Media ken taga-Persia.
9: Finirmaan ngarud ni Ari Dario ti bilin.
10: Nagawid ni Daniel idi madamagna a nafirmaanen ti bilin. Iti akingngato a kadsaaran ti balayna, adda kuarto a tallo ti tawana a sumango iti Jerusalem. Kas iti masansan nga ar-aramidenna, nagparintumeng iti sangoanan dagiti nakalukat a tawa ket nagkararag iti Dios iti mamitlo iti maysa nga aldaw.
11: Nagur-uray dagiti kabusor ni Daniel iti gundawayda a mangtiliw kenkuana. Idi natiliwanda nga agkarkararag iti Diosna,
12: nagkukuyogda a napan iti ari ket indarumda ni Daniel. Kinunada, Natan-ok nga Ari, adda finirmaam a bilin nga iti uneg ti tallopulo nga aldaw, siasinoman nga agkararag iti uray ania a didiosen wenno tao malaksid kenka, maitappuak iti rukib a napno iti leon.
: Wen, insungbat ti ari. Masapul a maannurot ti bilin ta saan a mabaliwan ti linteg dagiti Medos ken Persiano.
13: Kinunada iti ari, Ni Daniel a maysa kadagiti napagtalaw a kas balud idiay Juda, saannaka a raemen a kas ari ket dina tungpalen ti impaulogmo nga bilin. Mamitlo nga agkararag iti maysa nga aldaw.
14: Napalalo ti pannakariribuk ti ari idi mangngegna ti imbagada. Nagbirok iti pamuspusan a mangispal ken ni Daniel. Nagmalmalem a nagpampanunot no ania ti aramidenna.
15: Ngem dimmatag manen dagiti lallaki iti ari ket kinunada kenkuana, Pagaammom, O Ari, nga awan ti linteg nga ipaulog ti ari a mabalbaliwan kas mayannurot iti linteg dagiti Medos ken Persiano.
16: Nagbilin ngarud ti ari a maala ni Daniel ket maitappuak iti rukib dagiti leon. Sakbay a maitappuak ni Daniel, kinuna ti ari kenkuana, Isalakannaka koma ti Diosmo a pagserserbiam a sipupudno.
17: Nangalada iti bato ket inserrada iti ngarab ti rukib. Tapno awan ti makaisalakan ken ni Daniel, tinimbrean ti ari iti bukodna a selio, kasta met iti selio dagiti papangulo.
18: Nagawid ti ari iti palasiona. Nagpatpatnag a saan a nakaturog. Saan a nangan ket awan ti naipan iti kuartona a nanglinglingay kenkuana.
19: Iti parbangon, bimmangon ti ari ket nagdardaras a napan iti rukib.
20: Idi makaasideg sadiay, sidadanag nga inawaganna ni Daniel, Daniel nga adipen ti Dios a sibibiag, naisalakannaka kadi kadagiti leon ti Dios a pagserserbiam a sipupudno?
21: Insungbat ni Daniel, Natan-ok nga Ari, manayon koma ti panagbiagmo!
22: Imbaon ti Dios ti anghelna ket pinagkaemna ti ngiwat dagiti leon tapno saandak a dangran. Inaramidna daytoy agsipud ta ammona nga awan basolko kenka, O Natan-ok nga Ari!
23: Kasta unay ti ragsak ti ari. Imbilinna a mairuar ni Daniel iti rukib. Idi nayaonda ni Daniel, nakitada nga awan a pulos ti dunorna agsipud ta nagtalek iti Dios.
24: Kalpasanna, pinatiliw ti ari dagiti amin a lallaki a nangidarum ken ni Daniel ket pinaitappuakna ida iti rukib dagiti leon, agraman dagiti annak ken assawada. Dida pay nagdisso iti rukib, sinikbaben dagiti leon ida. Narumrumek dagiti tulangda.
25: Nagsurat ni Ari Dario kadagiti tattao ti nadumaduma a puli ken pagsasao iti entero a daga. Kinunana
: Napateg a kailiak.
26: Ibilinko nga iti entero a masakupan ti pagariak, masapul nga agbuteng ken agraem dagiti tattao iti Dios ni Daniel.
: Isu ti sibibiag a Dios,
: ket agturay iti agnanayon.
: Pulos a dinto madadael ti pagarianna,
: ket dinto met agpatingga ti pannakabalinna.
27: Mangisalakan ken mangispal;
: agiparang kadagiti nakaskasdaaw ken milagro
: sadi langit ken ditoy daga.
: Insalakanna ni Daniel
: iti panangpatay dagiti leon.
28: Rimmang-ay ni Daniel idi tiempo ti panagturay ni Dario ken iti tiempo ni Ciro a Persiano.