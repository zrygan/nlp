1: Apay a dimo ray-aben ti langit ket bumabaka? No aramidem ti kasta, makitadaka dagiti bantay ket agkintayegda iti buteng!
2: Agtigergerda a kas iti danum nga agburburek iti dumardarang nga apuy. Umayka ket ipakitam kadagiti kabusormo ti pannakabalinmo. Pagtigergerem dagiti nasion iti imatangmo.
3: Immayka idi ket nagaramidka kadagiti nakabutbuteng a banag a dimi ninamnama nga aramidem. Nakitadaka dagiti bantay ket nagkintayegda iti buteng.
4: Awan pay ti nakakita wenno nakadamag iti Dios a kas kenka, Dios nga agaramid kadagiti kakasta a banag kadagiti agtalek kenkuana.
5: Siaayatka nga umawat kadagiti agrag-o nga agaramid iti naimbag, kadagiti makalagip nga agbiag kas mayannurot iti pagayatam. Kinapungtotnakami, ngem intultuloymi ti nagbasol. Uray no kasta unay ti pungtotmo kadakami, dikam nagsardeng a nagaramid iti dakes manipud idi un-unana.
6: Managbasolkami amin; uray dagiti kasayaatan nga aramidmi mayarigda iti nakarugrugit a nisnis. Gapu kadagiti basolmi, mayarigkami iti nagango a bulong a mayang-angin.
7: Awan ti agkararag kenka; awan ti umawag iti tulongmo. Inlemmengannakami ket binaybay-annakami gapu kadagiti basolmi.
8: Ngem sika, O Apo , ti Amami. Mayarigkami iti dadamilien ket mayarigka met iti agdamdamili. Pinarsuanakami
9: isut' gapuna a dinakam koma unay kapungtot. Dimo koma ipempempen dagiti basolmi a maibusor kadakami iti agnanayon. Tattaonakami ket kaasiannakami kadi.
10: Nagbalinen a kasla let-ang dagiti nasantoan a siudadmo. Narba ti Jerusalem ket nagpanawanen.
11: Nauramen ti Templomi, ti nasagradoan ken napintas a lugar a nagdaydayawan idi kenka dagidi kapuonanmi. Nadadael amin a lugar nga impatpategmi.
12: O Apo , saanka kadi a matignay gapu kadagitoy? Agulimekka kadi lattan idinto nga agsagsagabakami iti nakarkaro ngem ti maibturanmi?