1: Nagtalaw ni David idiay Najot a sakup ti Rama ket napan ken ni Jonatan. Sinaludsodna ken ni Jonatan, Ania ti inaramidko? Adda kadi krimen nga inaramidko? Ania aya ti basolko ken ni tatangmo ta kayatnak a patayen?
2: Adayo a kasta ti mapasamak, insungbat ni Jonatan. Awan ti aramiden ni tatang a dina ipakaammo kaniak, nasken man wenno saan. Diak patien a kayatnaka a patayen!
3: Ngem simmungbat ni David, Ammo unay ni tatangmo no kasano ti panangipategmo kaniak, ket napanunotna a dina ipalgak kenka ti panggepna nga aramiden amangan no agsakit ti nakemmo. Isapatak kenka a maysa laengen nga addang ti baetmi ken patay!
4: Aramidek ti aniaman a tarigagayam, kinuna ni Jonatan.
5: Insungbat ni David, Fiesta ti Lutuad inton bigat, ket masapul a makilanglangakto iti ari. Ngem palubosannak koma a mapan aglemmeng iti away agingga iti rabii iti sumaruno nga aldaw.
6: No madlawto ni tatangmo nga awanak iti panganan, ibagam kenkuana nga inyunay-unayko kenka a palubosannak nga agawid a dagus idiay Betlehem, agsipud ta idaton ti entero a familiak ti tinawen a sakrifisio.
7: No kunana, Ala, wen, awanto ti pakaan-anoak. Ngem no makapungtot isunto ti pakaammoam a pudno a kayatnak a patayen.
8: Pangngaasim ta ipaaymo a naimbag a nakem, ket tungpalem daytoy nasagradoan a karim kaniak. Ngem no nagbasolak, sika a mismo ti mangpatay kaniak. Apay nga ipalubosmo a ni tatangmo ti mangpatay kaniak?
9: Dimo panunoten dayta, insungbat ni Jonatan. No maammoak a pudno a dangrannaka ni tatang, ibagak nga ibaga kenka.
10: Siasinonto ti mangipakaammo kaniak no sungbatannaka a sipupungtot ni tatangmo? sinaludsod ni David.
11: Inta idiay away, insungbat ni Jonatan.
: Napanda ngarud iti away,
12: ket kinuna ni Jonatan ken ni David, Ti koma Apo a Dios ti Israel ti agpaay a saksita. Iti kastoy nga oras inton bigat ken iti sumaruno nga aldaw, pagsaludsodakto ni tatang. No nasayaat ti riknana kenka, pakaammoankanto.
13: No panggepnaka a dangran, patayennak koma ti Apo no dika pakaammoan ket pumanawka nga awan ti pakaan-anoam. Sapay koma ta adda kenka ti Apo a kas iti kaaddana idi ken ni tatangko.
14: Ita, no sibibiagak pay met laeng, salimetmetam koma ti nasagradoan a kari ket agtalinaedka a napudno kaniak. Ngem no matayak,
15: aywanamto koma iti agnanayon ti familiak. Ket kalpasan ti panangdadael a mamimpinsan ti Apo iti amin a kabusormo,
16: sapay koma ta dinto mawaswas ti nagtulaganta. No masalungasing, dusaennakanto ti Apo .
17: Pinagkari manen ni Jonatan ni David a taginayonenna ti panangipategna kenkuana ta ipatpateg unay ni David a kas iti panangipateg iti bagina. Nagkari ni David.
18: Kalpasanna, kinuna ni Jonatan ken ni David, Fiesta ti Lutuad inton bigat, ket no awanka iti panganan, madlawto ti kaawanmo.
19: Iti sumuno nga aldaw, nalaklakanton a madlaw ti kaawanmo. Inka ngarud iti disso a naglemmengam idi, ket aglemmengka iti likudan ti nabunton a bato sadiay.
20: Mangibiatakto iti tallo a pana iti nabunton a bato a kasla isu ti puntaak.
21: Ibagakto a mapan biroken ti adipenko. No kunak kenkuana, Adda dagiti pana dita sikigam; alaem ida, kaipapananna nga awan ti pakaan-anoam ket mabalinmo ti rummuar. Isapatak iti nagan ti sibibiag nga Apo nga awanto ti pagpeggadam.
22: Ngem no ibagak kenkuana, Adda dagiti pana iti labesmo, pumanawkan, agsipud ta papanawennaka ti Apo .
23: No maipapan iti nagtulaganta, ti Apo ti saksita tapno agtalinaed daytoy a kari iti agnanayon.
24: Naglemmeng ngarud ni David iti away. Iti Fiesta ti Lutuad, simmango ni Saul iti lamisaan ket
25: nagtugaw iti masansan a pagtugtugawanna iti asideg ti diding. Nagtugaw ni Abner iti abayna. Nagtugaw met ni Jonatan iti bangir ti lamisaan a sumangsango iti ari. Bakante ti tugaw ni David,
26: ngem awan ti sinao ni Saul iti dayta nga aldaw, agsipud ta impagarupna nga adda napasamak kenkuana ket saan a nadalus iti imatang ti linteg.
27: Iti sumuno nga aldaw kalpasan ti Fiesta ti Lutuad, bakante pay laeng ti tugaw ni David. Sinaludsod ni Saul ken ni Jonatan, Apay a saan nga immay nangan ni David ita ken idi kalman?
28: Nagpakpakaasi kaniak a palubosak a mapan idiay Betlehem, insungbat ni Jonatan.
29: Pangngaasim ta palubosannak, kinunana, agsipud ta rambakan ti familiak ti fiesta ti daton idiay ilimi, ket imbilin ti kabsatko a lalaki a mapanak sadiay. Ngarud no gayyemnak met laeng, palubosannak a mapan tapno makitak dagiti kabagiak. Isut' gapuna nga awan ni David iti tugawna iti panganan.
30: Nakapungtot ni Saul ken ni Jonatan ket kinunana kenkuana, Sika nga anak ti nasukir ken dakes a babai! Ita, ammokon a kankanunongam ni David ket ibabainmo ti bagim ken dayta nga inam!
31: Dimo kad ammo a no sibibiag pay met la ni David, pulos a dikanto makapagari iti daytoy a pagilian? Ita, inka alaen ket yegmo ditoymasapul a matay!
32: Apay a rumbeng a matay? insungbat ni Jonatan. Ania kadi ti inaramidna?
33: Gapu iti daytoy, ginayang ni Saul ni Jonatan tapno patayenna ket nabigbig ni Jonatan a pudno a kayat a patayen ni Saul ni David.
34: Sipupungtot ni Jonatan a pimmanaw iti panganan; saan a nangan iti dayta nga aldawti maikadua nga aldaw ti Fiesta ti Lutuad. Kasta unay ti pannakariribukna maipuon ken ni David agsipud ta imbabain ni Saul.
35: Iti sumuno nga agsapa, napan ni Jonatan iti away tapno agkitada ken ni David a kas nagnumoanda. Nangitugot iti maysa a bumarito.
36: Agtarayka ket sapulem dagiti pana nga ibiatko, kinunana kenkuana.
: Nagtaray ti ubing ket nangibiat ni Jonatan iti pana iti labes ti adipenna.
37: Idi dumanon ti ubing iti disso a nagdissoan ti pana, impukkaw ni Jonatan kenkuana, Adda ti pana iti labesmo.
38: Darasem a mapan alaen! Dika agtaktak!
: Pinidut ti ubing ti pana ket nagsubli iti ayan ti apona.
39: Dina ammo no ania ti kaipapanan ti amin. Da Jonatan ken David laeng ti makaammo.
40: Inted ni Jonatan dagiti igamna iti ubing ket imbagana kenkuana nga isublina iti ili.
41: Kalpasan ti ipapanaw ti ubing, rimmuar ni David iti nabunton a bato, namitlo a nagpakleb iti daga a kas panangipakitana iti panagdayawna. Agsangsangitda ken ni Jonatan bayat ti panaginnagekda. Nakarkaro ti panagladingit ni David ngem ni Jonatan.
42: Kinuna ni Jonatan ken ni David, Dios ti kumuyog kenka. Sapay koma ta tulongannata ti Apo a mangsalimetmet iti karinkarita a nasagradoan ket kasta koma met ti panangsalimetmet dagiti kaputotam ken dagiti kaputotak iti agnanayon.
: Pimmanaw ni David, ket nagsubli ni Jonatan iti ili.