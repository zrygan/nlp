12: Ni Xerxes ti ari idi. Agdagup iti 127 a probinsia ti inturayanna, manipud India agingga idiay Etiopia. Idiay Susa a kabesera ti Persia ti nagturayanna nga ari.
3: Iti maikatlo a tawen a panagarina, impaayanna iti padaya dagiti amin nga ofisiales ken dadduma nga agtuturay iti pagarianna. Dimmar-ay dagiti pangulo dagiti armada ti Persia ken Media agraman dagiti gobernador ken natatan-ok a tattao kadagiti probinsia.
4: Iti las-ud ti innem a bulan, imparangna ti kinabaknang ti palasionati daeg ken pintasna!
5: Kalpasan dayta a padaya, impaayanna met ti ari iti padaya nga agpaay kadagiti umili iti Susa, nabaknang ken napanglaw. Pito nga aldaw ti kapaut ti pasken a naangay iti hardin ti palasio.
6: Naarkosan ti paraangan kadagiti puraw ken asul a kurtina a naibitin kadagiti sinan-singsing a pirak a naikapet kadagiti tali a linen a nalabaga. Marmol nga adigi ti nakaikapetanda. Adda dagiti sofa a balitok ken pirak iti paraangan a nabaldosaan iti marmol a puraw, nalabaga, amarilio ken nangisit.
7: Nawadwad ti arak a naiserbi. Naaramat dagiti balitok a kopa nga agsasabali ti sukogda.
8: Saan a nakedngan ti panaginum. Imbilin ti ari kadagiti agserserbi iti palasio nga ipalubosda nga agpennek nga uminum ti tunggal maysa.
9: Kabayatanna, nangipaay met ni Reyna Vasti iti maysa a padaya para kadagiti babbai iti palasio.
10: Iti maikapito nga aldaw ti padaya, agin-inum ti ari ket naragsak unay. Iti kasta, pinaayabanna dagiti pito nga eunoko nga agserserbi kenkuana, da Mehuman, Bizta, Harbona, Bigta, Abagta, Zetar ken Carcas.
11: Imbilinna kadakuada nga idatagda ni Reyna Vasti a sikokorona. Napintas ti reyna ket kayat ti ari nga ipasindayag ti kinapintas ti asawana kadagiti ofisiales ken amin a sangailina.
12: Ngem idi imbaga dagiti adipen ti bilin ti ari, saan a kinayat ni Reyna Vasti ti mapan. Gapu iti daytoy, simged ti pungtot ti ari.
13: Ugali ti ari ti makiuman kadagiti mamasirib maipapan iti linteg ken urnos. Iti kasta, pinaayabanna dagiti mammagbaga kenkuana a makaammo iti tumutop a maaramid.
14: Pito kadagitoy nga ofisiales a taga-Persia ken Media ti masansan a pakiumananna. Isuda da Carsena, Setar, Admata, Tarsis, Meres, Marsena ken Memucan. Isuda ti agakem iti kangatoan a saad iti pagarian.
15: Kinunana kadakuada, Saan a tinungpal ni Reyna Vasti ti bilinko nga indanon kenkuana dagiti imbaonko. Ania ti ituyang ti linteg a maaramid kenkuana?
16: Kinuna ni Memucan iti ari ken kadagiti ofisialesna: Saan la a ti ari ti imbabain ni Reyna Vasti no di pay ket dagiti amin nga ofisialesnakinapudnona, amin a tattao iti pagarian!
17: Awan duadua a maammoanto dagiti amin a babbai iti pagarian ti napasamak ket isunto ti panggapuanda a di agraem kadagiti assawada. Kunadanto, Binilin ni Ari Xerxes ni Reyna Vasti a dumatag kenkuana ngem saan a napan.
18: Madamagto dagiti mararaem a babbai ti Persia ken Media ti inaramid ti reyna, ket ibagadanto kadagiti amin nga ofisiales ti ari ti napasamak ita nga aldaw. Awanton ti panagraem dagiti babbai kadagiti assawada ket guraento met dagiti lallaki dagiti assawada.
19: No pagayatam, O Natan-ok nga Ari, mangipaulogka iti bilin a pulos a saanen nga agparang dayta a Vasti iti sangoanam. Pailanadmo kadagiti linteg ti Persia ken Media tapno pulos a saan a mabaliwan. Kalpasanna, itedmo ti saad ti reyna iti sabali a babai nga ad-adda ti pannakaikarina.
20: Inton maiwaragawag ti bilinmo iti amin a suli daytoy nalawa a pagariam, agraemto ti tunggal babai iti asawana, nabaknang man wenno napanglaw.
21: Nagustoan ti ari ken dagiti ofisialesna daytoy a kapanunotan. Inaramid ti ari ti insingasing ni Memucan.
22: Iti tunggal probinsia a masakupan ti pagarian, nangipatulod ti ari iti pakaammo a naisurat iti lengguahe ken sistema ti panagsurat iti dayta a probinsia. Naibilin a ti lalaki ti mangituray iti familiana, ket ti saona ti matungpal.