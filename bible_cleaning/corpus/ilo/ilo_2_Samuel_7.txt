1: Natalgeden ti panangituray ni Ari David iti pagarianna. Babaen iti tulong ni Yahweh saanen a siningsinga dagiti amin a kabusorna.
2: Kalpasanna, kinuna ti ari ken ni Natan a profeta, Kitaem, agnaedak iti balay a naaramid iti sedro ngem tolda laeng ti pagtaengan ti Lakasa ti Tulag ti Dios.
3: Aramidem ngarud ti panggepmo nga aramiden, gapu ta adda kenka ti Apo , insungbat ni Natan.
4: Ngem iti dayta a rabii, kinuna ni Yahweh ken ni Natan,
5: Inka ibaga daytoy ken ni David nga adipenko: Saan a sika ti mangbangon iti templo a pagnaedak.
6: Manipud inispalko dagiti Israelita idiay Egipto agingga ita, pulos a diak nagnaed iti templo. Nagdaldaliasatak nga agnaed iti tolda.
7: Iti amin a panagdaliasatko a kaduak dagiti Israelita, diak nagsaludsod iti siasinoman kadagiti pangulo a dinutokak no apay a didak imbangonan iti templo a naaramid iti sedro.
8: Ngarud, ibagam ken ni David nga adipenko a kastoy ti kunak kenkuana, siak, ni Yahweh, a Mannakabalin-amin, Innalaka iti pagpastoran iti karnero ket tinudinganka a mangituray kadagiti Israelita.
9: Kinuykuyogka iti sadinoman a napanam ket pinarmekko dagiti amin a kabusormo iti idadarupmo. Pagbalinenka a nalatak a kas kadagiti katan-okan nga agtuturay ditoy lubong.
1011: Nangpiliak iti lugar nga agpaay kadagiti Israelita ket pinagnaedko ida sadiay nga awanen ti mangidadanes kadakuada. Saanton a singsingaen ida dagiti naranggas a tattao a kas idi un-unana. Inkarik a salaknibanka kadagiti amin a kabusormo ken ikkanka iti kaputotan.
12: Inton matayka ket maitiponka kadagiti kapuonam, isaadkonto ti maysa kadagiti annakmo a kas ari, ket pabilgekto ti pagarianna.
13: Isunto ti mangbangon iti templok, ket itultuloyto dagiti kaputotanna ti agturay a kas ari.
14: Siakto ti agbalin nga amana, ket isunto ti anakko. No agaramid iti dakes, dusaekto a kas iti panangdusa ti ama iti anakna.
15: Ngem diakto ibabawi ti tulongko kenkuana a kas iti panangibabawik iti panangtulongko ken ni Saul nga inikkatko tapno sika ti maisaad nga ari.
16: Maaddaankanto latta iti kaputotam. Pagpautekto ti pagariam. Dinto agpatingga ti panagari kadagiti kaputotam.
17: Imbaga ni Natan ken ni David dagiti amin nga impaltiing ti Dios kenkuana.
18: Napan ni Ari David iti nasagradoan a tolda, nagtugaw ket inkararagna: Saanak a maikari wenno ti familiak, O Apo Dios , iti impaaymo kaniak.
19: Nupay kasta, ad-adu pay ti ar-aramidem, O Apo Dios . Nagkarika maipapan kadagiti kaputotak kadagiti tawen a mapasungad. Impalubosmo, O Apo Dios , a makita daytoy ti maysa a tao.
20: Awanen ti mabalinko a sawen, ta ammonak nga adipenmo.
21: Nagayatam ken panggepmo nga aramiden daytoy. Impakaammom kaniak amin dagitoy naindaklan a banag.
22: Natan-okka, O Apo Dios . Awan ti kas kenka. Awan pay ti sabali a Dios a nadamagmi no di laeng sika.
23: Awanen ti sabali a nasion ditoy rabaw ti daga a kas iti Israel nga inispalmo iti pannakaadipen tapno pagbalinem ida a tattaom. Nagsaknap ti kinalatakmo iti entero a lubong gapu kadagiti naindaklan ken nakaskasdaaw a banag nga inaramidmo kadakuada. Pinagtalawmo dagiti sabali a nasion ken dagiti didiosenda idi sumangpet dagiti tattaom, isuda a winayawayaam idiay Egipto tapno agbalinda a kukuam.
24: Pinagbalinmo dagiti Israelita a tattaom iti agnanayon, ket sika, O Apo , ti nagbalin a Diosda.
25: Ita, O Apo Dios , tungpalem iti amin a tiempo ti inkarim kaniak ken kadagiti kaputotak, ket aramidem a kanayon ti imbagam nga aramidem.
26: Maidaydayawkanto iti kasta unay, ket kunanto dagiti tattao iti agnanayon, Ti Apo a Mannakabalin-amin ti Dios ti Israel. Taginayonemto ti panagari ti kaputotak iti amin a tiempo.
27: O Apo a Mannakabalin-amin, Dios ti Israel! Naturedak a mangikararag kenka iti daytoy, agsipud ta imparangarangmo amin dagitoy kaniak nga adipenmo, ket imbagam a pagbalinem nga ari dagiti kaputotak.
28: Ita, O Apo Dios , sika ti Dios. Kanayon a tungpalem dagiti karim, ket nakaskasdaaw daytoy nga inkarim kaniak.
29: Dawatek a bendisionam dagiti kaputotak tapno agtultuloy a sagrapenda ti paraburmo. Sika, O Apo Dios , ti nangikari iti daytoy, ket sapay koma ta agtalinaed iti agnanayon dagiti bendisionmo kadagiti kaputotak.