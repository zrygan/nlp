1: Mayarig ti biag ti tao iti kapilitan a panagserbi ti soldado,
: kasla biag ti agtartrabaho iti nadagsen,
2: kas tagabu a kalikagumanna ti paglinonganna,
: kas mangmangged nga agur-uray iti tangdanna.
3: Binulan nga ubbaw ti panagbibiagko;
: rinabii a ladingit ti malakamko.
4: No maturogak, alimbasagenak iti iddak;
: saanak a makaturog, sumgaakon nga aglawag.
5: Ig-iggesen ti bagik, nalapunos iti keggang;
: bumtak dagiti gaddilko ket agnanada.
6: Aggibusen dagiti aldawko nga awan namnamak,
: naparpardas ngem ti barkilia ti panaglabasda.
7: Lagipem, O Dios, a kasla anges ti biagko;
: naggibusen dagiti ragragsakko.
8: Addaak pay la ita, ngem didakton makita.
: No birokendak, didakton masapulan.
910: Kas iti ulep nga aglabas ket agpukaw,
: kasta ti tao a matay ket dinton agsubli;
: malipatan payen dagiti makaam-ammo kenkuana.
11: Diak mabalin ti agulimek!
: Madi ti riknak ket makapungtotak.
: Masapul nga agsaoak.
12: Apay kadi a pabambantayannak?
: Ipagarupmo aya a maysaak a dragon ti taaw?
13: Agiddaak tapno aginanaak;
: kayatko nga iliwliwag ti panagsagabak.
14: Ngem sika, pagbutngennak kadagiti tagtagainep;
: pagparmataennak ket butbutngennak.
15: Kaykayatko laengen a mabekkelak;
: nasaysayaat laengen a matayak
: ngem ti agbiag iti kastoy a rigat.
16: Saanko a kayaten ti agbiag!
: Awanen serserbi ti biagko.
: Baybay-annakon. Awanen serserbi toy biag.
17: Apay a napateg unay ti tao kenka?
: Apay nga ikaskasom dagiti aramidna?
18: Binigat a bisitaem,
: ket tunggal kanito a suotem.
19: Dimo la aya mayadayo ti panagkitam kaniak,
: iti uray apagdarikmat tapno matilmonko ti tuprak?
20: No agbasolak, apay aya a sika ti masakitan,
: sika nga agbambantay kaniak?
: Apay a siak ti pangipapasam iti pungtotmo?
: Makapadagsenak unay aya kenka?
21: Dimo la aya mapakawan ti basolko?
: Di la mabalin a punasem dagiti labsingko?
: Agiddaakton iti katapokan,
: ket no sapulennak awanakton a mabirokam.