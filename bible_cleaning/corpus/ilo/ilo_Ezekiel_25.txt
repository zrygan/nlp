1: Kinuna kaniak ti Apo ,
2: Anak ti tao, babalawem ti pagilian ti Ammon.
3: Ibagam kadagiti Ammonita a denggenda ti sao ti Apo a Dios . Kunak: Maragsakankayo a makakita a natulawan ti Templok, a nadadael ti daga ti Israel ken naitalaw dagiti tattao ti Juda.
4: Agsipud ta naragsakankayo, ibaonkonto dagiti tribu iti akindaya a let-ang a mangsakup kadakayo. Agkampodanto iti dagayo ket agnaeddanto sadiay. Isudanto ti mangan iti bunga ken uminum iti gatas nga agpaay koma kadakayo.
5: Pagbalinekto ti siudad ti Rabba a pagaponan dagiti kamelio, ken ti entero a pagilian ti Ammon a koral dagiti karnero. Iti kasta, maammoanyonto a siak ni Yahweh.
6: Daytoy ti kuna ti Apo a Dios , Nagtitipatkayo ket naglagtolagtokayo iti rag-o, kas pananglaisyo iti daga ti Israel.
7: Gapu iti inaramidyo, yawatkayto kadagiti nasion a mangtakaw ken mangsamsam kadagiti sanikuayo. Dadaelenkayto a mamimpinsan ket saankayton a maibilang a nasion. Awanton ti bukodyo a pagilian. Iti kasta, maammoanyonto a siak ni Yahweh.
8: Kinuna ti Apo a Dios , Agsipud ta kinuna ti Moab nga awan pakaigiddiatan ti Juda kadagiti dadduma a nasion,
9: ipaluboskonto a maraut dagiti siudad a mangsalsalaknib iti beddeng ti Moab agraman dagiti kasayaatan a siudadBet Jesimot, Baal Meon ken Kiriataim.
10: Palubosakto dagiti tribu iti akindaya a let-ang a mangparmek iti Moab agraman ti Ammon, ket iti kasta, saanen a maibilang a nasion ti Moab.
11: Dusaekto ti Moab ket maammoandanto a siak ni Yahweh.
12: Kinuna ti Apo a Dios , Naranggas ti panangbales dagiti taga-Edom iti Juda, ket dayta a panagibales ti nangyeg iti agnanayon a basol iti Edom.
13: Ita, ipakdaarko a dusaekto ti Edom ket patayek ti tunggal tao ken animal nga adda sadiay. Pagbalinekto a langalang manipud iti siudad ti Teman agingga iti siudad ti Dedan. Mapapatayto dagiti tattao iti gubat.
14: Balsento dagiti tattaok nga Israelita ti Edom ket ipariknadanto kenkuana ti nakaro a pungtotko. Maammoanto ti Edom ti kaipapanan ti pagdissuoran ti panagibalesko. Daytoy ti kuna ti Apo a Dios .
15: Kinuna ti Apo a Dios , Sirurungsot dagiti Filisteo a nangbales kadagiti kabusorda ket dinadaelda ida gapu iti nabayagen a gurada.
16: Iti kasta, ipakdaarko a darupekto dagiti Filisteo, ket pukawek ida a mamimpinsan. Dadaelekto dagiti amin a natda nga agnanaed iti Tanap ti Filistia.
17: Dusaekto ida iti nakaro ket idissuorko ti naan-anay a panagibalesko kadakuada. Mariknadanto ti pungtotko. Iti kasta, maammoandanto a siak ni Yahweh.