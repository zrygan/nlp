1: Alimbasagen ti ari iti dayta met laeng a rabii, isut' gapuna a pinaalana ti libro a nakailanadan dagiti mapaspasamak iti pagarian. Naibasa kenkuana ti libro.
2: Iti maysa a paset a naibasa, nairaman ti pakasaritaan ti pannakatakuat ni Mardokeo iti panggep da Bigtana ken Teres a mangpapatay iti ari. Dua nga eunoko dagitoy iti palasio a mangguguardia iti kuarto ti ari.
3: Sinaludsod ti ari, Nagunggonaan kadi wenno napadayawan ni Mardokeo iti daytoy nga inaramidna?
: Imbaga dagiti adipenna nga awan ti naipaay ken ni Mardokeo.
4: Sinaludsod ti ari, Siasino kadagiti ofisialesko ti adda iti palasio? Nairana a simrek ni Haman iti akinruar a paraangan; napan iti palasio tapno dawatenna iti ari a mabitay ni Mardokeo iti pagbitayan a naisaganan.
5: Iti kasta, kinuna dagiti adipenna, Adda ditoy ni Haman nga agur-uray a makisao kenka.
: Pastrekenyo, imbilin ti ari.
6: Simrek ni Haman ket sinaludsod ti ari kenkuana, Adda maysa a tao a kayatko unay a padayawan. Ania ti rumbeng nga ipaayko iti dayta a tao?
: Gapu ta ipagarup ni Haman nga isu a mismo ti mapadayawan,
78: kinunana iti ari, Agpaalaka iti nadaeg a pagan-anay, ti mismo a pagan-anay nga ikawkawesmo, ket itedmo iti daytoy a tao. Paguarnasionam iti napintas ti bukodmo a kabalio a pagsakayanna.
9: Kalpasanna, ayabam ti maysa kadagiti kangatoan nga ofisialesmo tapno kawesanna ken iruarna ti tao a nakakabalio iti plasa ti siudad. Paipukkawmo daytoy iti ofisial bayat ti pannagnada: Kitaenyo no kasano a gunggonaan ti ari ti tao a kayatna a padayawan!
10: Iti kasta, kinuna ti ari ken ni Haman, Inka alaen a dagus ti pagan-anay ken ti kabalio ket padayawam ni Mardokeo a Judio. Aramidem amin kenkuana dagiti insingasingmo. Masarakam ni Mardokeo nga agtugtugaw iti ruangan ti palasio.
11: Napan ngarud innala ni Haman ti pagan-anay ken ti kabalio. Kinawesanna ni Mardokeo sana pinagsakay iti kabalio ket inlibutna iti plasa ti siudad. Bayat ti pannagnada, ipukpukkawna, Kitaenyo no kasano a gunggonaan ti ari ti tao a kayatna a padayawan!
12: Nagsubli ni Mardokeo iti ruangan ti palasio. Nagawid met ni Haman a mangab-abbong iti rupana gapu iti bain.
13: Imbagana ken ni Zeres nga asawana ken kadagiti amin a gagayyemna ti amin a napasamak kenkuana. Kinuna ni Zeres ken dagiti masirib a gagayyemna: Mangrugin a mayallatiw ti pannakabalinmo ken ni Mardokeo. Gapu ta maysa a Judio, narigatmo ti mangibaba kenkuanaikabilnanto ti amin a kabaelanna a mangdadael kenka.
14: Agsasaritada pay laeng idi sumangpet dagiti eunoko ti palasio ket nagdardarasda nga innala ni Haman tapno dumar-ay iti pasken nga insagana ni Ester.