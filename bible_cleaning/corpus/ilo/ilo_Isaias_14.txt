1: Kaasianto manen ti Apo dagiti tattaona nga Israelita ket pagbalinenna ida a kukuana. Pagnaedennanto manen ida iti bukodda a daga. Umayto dagiti ganggannaet ket makipagnaeddanto kadakuada.
2: Adunto a nasion ti tumulong kadagiti Israelita nga agsubli iti daga nga inted ti Apo kadakuada ket sadiay, agserbinto dagiti pagilian a kas tagabu ti Israel. Dagiti nangparmek idi kadagiti Israelita, parmekento met dagiti Israelita. Iturayandanto dagiti nangidadanes idi kadakuada.
3: Palung-awento ti Apo dagiti Israelita. Ikkatennanto ti saem ken panagsagabada ken ti nadagsen a trabaho a naipabaklay kadakuada.
4: Inton aramidenna daytoy, rabrabakendanto ti ari ti Babilonia ket kunada
: Napasagen ti naranggas nga ari! Saannanton a parigaten ti siasinoman!
5: Ginibusan ti Apo ti bileg dagiti nadangkok nga agturay
6: a sipupungtot a nangidadanes kadagiti tattao ket dida insardeng ti panangparigatda kadagiti nasion a pinarmekda.
7: Ita, adda met laengen talna ken kappia iti entero a daga ket agkanta a siraragsak ti tunggal tao.
8: Agragsak uray dagiti parwa ken dagiti sedro ti Libano gapu ta napasagen ti ari ket awanen ti mangpukan kadakuada!
9: Agsagsaganan ti lubong dagiti natay a mangpasangbay iti ari ti Babilonia. Agriing dagiti natay a nabileg nga agturay idi iti daga. Bumangbangon dagiti natay nga ari kadagiti tronoda.
10: Agmaymaysada amin a mangipukkaw kenkuana, Ita, agpapadatayon a nakapuy. Maysakan kadakami!
11: Mararaemka idi ket toktokarandaka kadagiti arpa, ngem ita, addakan iti lubong dagiti natay! Dagitinto sur-it ti pagiddaam ket dagitinto igges ti inka pagules!
12: Sika, ari ti Babilonia, sika a baggak ti agsapa, anian a pannakatnagmo! Pinarmekmo idi dagiti nasion, ngem ita naidasaykan iti daga.
13: Inkeddengmo ti umuli sadi langit tapno ipasdekmo ti tronom iti ngatoen dagiti kangatoan a bituen. Impagarupmo nga agtugawka a kas maysa nga ari iti dayta a bantay iti amianan a paguummongan dagiti didiosen.
14: Imbagam nga umulika iti tapaw dagiti ulep ket agbalinka a kas iti Mannakabalin-amin.
15: Ngem naipababaka ketdi iti kaunggan a paset ti lubong dagiti natay.
16: Mulagatandakanto dagiti natay ket masdaawdanto iti napasamak kenka. Saludsodendanto, Daytoy kadi daydi nanggunggon iti daga ken namagtigerger kadagiti pagarian?
17: Daytoy kadi ti nangdadael kadagiti siudad ken namagbalin a let-ang ti lubong? Daytoy kadi daydi saan a nangwayawaya kadagiti baludna wenno nangpagawid kadakuada?
18: Naikabil kadagiti napintas a tanem ti bangkay dagiti amin nga ari ti daga
19: ngem saanka a naitanem ket naiwalang ti bangkaymo a nabaybay-an nga agrupsa. Nagaburan ti bangkaymo kadagiti bangkay dagiti soldado a napapatay iti paggugubatan. Nairaman kadagiti bangkayda a naipurruak iti abut a kabatbatoan, ket mapayatpayatan.
20: Gapu ta dinadaelmo ti pagilian ket pinataymo dagiti bukodmo a tattao, dikanto maitanem a kas kadagiti dadduma nga ari. Awanto ti makalasat iti managdakdakes a familiam.
21: Irugiyo ti panagpapatay! Matayto dagiti annak daytoy nga ari gapu kadagiti basol dagiti kapuonanda. Awanto kadakuada ti agturay iti lubong wenno agbangon kadagiti siudad a mangpunno iti daga.
22: Kuna ti Apo a Mannakabalin-amin, Darupek ti Babilonia ket dadaelek a mamimpinsan. Awan ti ibatik uray maysaawan uray dagiti ubbing. Awanto a pulos ti makalasat. Siak, ni Yahweh, ti nangibaga iti daytoy.
23: Pagbalinekto ti Babilonia a kadandanuman a daga ket agnaedto sadiay dagiti kullaaw. Sagadakto ti Babilonia agingga a maikkat ti amin kenkuana. Siak, ni Yahweh a Mannakabalin-amin, ti nangibaga iti daytoy.
24: Insapata ti Apo a Mannakabalin-amin: Matungpal a matungpal ti inkeddengko nga aramiden. Awan duadua a mapasamak ti inkeddengko a maaramid.
25: Dadaelekto dagiti taga-Asiria nga adda iti dagak nga Israel ket payatpayatek ida kadagiti bantayko. Wayawayaakto dagiti tattaok iti panangtagabu dagiti Asirio kadakuada. Ikkatekon dagiti nadagsen nga awitda.
26: Daytoy ti panggepko nga agpaay iti sangalubongan ket nailayat ti imak a mangdusa kadagiti nasion.
27: Sisasagana ti Apo a Mannakabalin-amin a mangaramid iti daytoy. Silalayat ti imana ket awan ti makapasardeng kenkuana a mangdusa.
28: Daytoy ti mensahe a naipakaammo iti tawen nga ipapatay ni Ari Ahaz.
29: Tattao ti Filistia, dikay agragsak gapu ta natukkolen ti sarukod a nangpang-or kadakayo. Ngamin, no matay ti maysa nga uleg, sumukat ti dakdakes. No agpessa ti itlog iti uleg, agbalin a nauyong a karasaen!
30: Agbalinto ti Apo a pastor dagiti napanglaw a tattaona ket agbiagdanto a sitatalged. Ngem idissuornanto kadakayo, dakay a Filisteo, ti nakaro a bisin a mangikisap a mamimpinsan kadakayo.
31: Agdung-awkayo ket umawagkayo iti tulong, dakay amin a siudad dagiti Filisteo! Agbutengkayo, dakayo amin! Adda umalipugpog a tapok nga aggapu iti amiananmaysa nga armada a pasig a natutured dagiti kamengna.
32: Anianto ti isungbatmi kadagiti naibaon a naggapu idiay Filistia? Ibagaminto kadakuada nga impasdek ti Apo ti Sion ket natalgedton sadiay dagiti agsagsagaba a tattaona.