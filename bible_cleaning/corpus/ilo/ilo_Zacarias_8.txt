1: Inted ni Yahweh a Mannakabalin-amin daytoy a mensahe ken ni Zacarias
2: Tinarigagayak a tulongan ti Jerusalem gapu iti nasged nga ayatko kadagiti tattaona. Gapu iti ayatko, kinapungtotko dagiti kabusorna.
3: Agsubliak iti Jerusalem, ti nasantoan a siudadko, ket agnaedak sadiay. Maawaganto iti napudno a siudad. Maawaganto met ti bantay ni Yahweh a Mannakabalin-amin iti nasantoan a bantay.
4: Agtugawto manen dagiti babbaket ken lallakay kadagiti kalsada ken plasa ti Jerusalem. Agsarukoddanto a magna gapu iti kinalakay ken kinabaketda.
5: Mapnonto manen dagiti kalsada ti siudad kadagiti agaayam nga ubbing.
6: Mabalin nga ipagarup dagiti nasion a nabati a saan a maaramid daytoy ngem nalaka la a banag daytoy kaniak.
7: Isalakankonto dagiti tattaok kadagiti pagilian a nakaipananda.
8: Alaekto ida manipud iti daya ken laud ket isublikto ida idiay Jerusalem a pagnaedanda. Isudanto dagiti tattaok ket siakto ti Diosda. Iturayakto ida a sipupudno ken awan idumdumak.
9: Pakirdenyo ti pakinakemyo, dakayo a tattao. Dagiti mangmangngegyo ita, isu met laeng ti insasao dagiti profeta idi maisaad dagiti fondasion tapno mabangon manen ti Templok.
10: Sakbay dayta a tiempo, awan ti makabael a mangtangdan iti tao wenno animal. Mabuteng dagiti tattao a rummuar gapu kadagiti kabusorda. Pinagbibinnusorko dagiti amin a tattao.
11: Ngem ita, maiduma ti pannakilangenko kadagiti nakalasat a tattao iti daytoy a pagilian.
12: Awanto ti kabutengda no agmulada. Agbunganto dagiti ubasda. Adunto ti maapit iti daga. Nawadwadto ti tudo. Ipaaykonto amin dagitoy a bendision kadagiti tattao a nakalasat iti nasionko.
13: Tattao ti Juda ken Israel, iti napalabas, no ilunod dagiti ganggannaet dagiti padada, kunada, Agdissuor koma kadakayo ti isu met la a didigra a nagdissuor iti Juda ken Israel. Ngem isalakankayto ket kunanto dagita a ganggannaet iti tunggal maysa, Sapay koma ta mabendisionankayo a kas iti Juda ken Israel. Bumilegkayo ngarud ket dikay agbuteng.
14: Kuna ni Yahweh a Mannakabalin-amin, Idi pinagpungtotdak dagidi kapuonanyo, inkeddengko nga idissuor kadakuada ti didigra ket diak nagbabawi no di ket inaramidko dagiti panggepko.
15: Ngem ita, panggepko a bendisionan dagiti tattao ti Jerusalem ken Juda. Dikayo ngarud agbuteng.
16: Dagitoy ti masapul nga aramidenyo: Agsaokayo iti pudno iti padayo a tao. Kadagiti pangukoman, ipakatyo ti hustisia, ti hustisia a mangyeg iti kappia.
17: Dikay agpanggep iti dakes iti padayo a tao. Dikay agsaksi iti ulbod. Kagurak ti kinaulbod, kinakillo ken kinaranggas.
18: Impakaammo ni Yahweh a Mannakabalin-amin ken ni Zacarias daytoy a mensahe
19: Ti panagayunaryo kadagiti maikapat, maikalima, maikapito ken maikasangapulo a bulan, agbalinto a narambak ken naragsak a fiesta dagiti tattao ti Juda. Masapul nga ayatenyo ti kinapudno ken kappia!
20: Kuna ni Yahweh a Mannakabalin-amin, Dumtengen ti tiempo nga umay iti Jerusalem dagiti tattao nga aggapu kadagiti dadakkel a pagilian ken siudad.
21: Kunanto dagiti tattao iti maysa a siudad kadagiti agnaed iti sabali a siudad, Inkam agdaydayaw iti Apo a Mannakabalin-amin ken agdawat iti bendisionna. Umaykayo met!
22: Dadakkel ken nabibileg a nasion ti mapanto idiay Jerusalem tapno agdaydayawda ken ni Yahweh a Mannakabalin-amin ken agdawatda iti bendisionna.
23: Kadagita nga aldaw, sangapulo a ganggannaet ti mapan iti maysa a Judio ket kunada, Kayatmi ti sumurot kenka ta nadamagmi nga adda kenka ti Dios.