1: Nagsao ti Apo kaniak maipapan kadagiti amin a Judio nga agnaed idiay Egipto, kadagiti siudad ti Migdol, Tafnes, Memfis ken kadagiti adda iti akin-abagatan a paset ti pagilian.
2: Kinuna ti Apo a Mannakabalin-amin a Dios ti Israel, Nakitayo a mismo ti panangdadaelko iti Jerusalem ken kadagiti amin a siudad ti Juda. Langalangda pay laeng agpapan ita ket awan agnaed kadakuada.
3: Kasta ti inaramidko gapu iti kinadakes dagiti tattaoda ket pinagpungtotdak. Nagidatagda iti daton a mapuoran kadagiti didiosen. Nagserbida kadagiti didiosen a dida pay idi nagdaydayawan ken uray dakayo wenno dagidi kapuonanyo.
4: Diak nagsardeng a nangibabaon kadagiti adipenko a profeta a nangibagbaga kadakayo a diyo ar-aramiden dagiti makarimon a bambanag a kagurak.
5: Ngem saankayo a nangipangpangag wenno nangikaskaso. Diyo insardeng dagiti dakes nga aramidyo a nagidatag iti daton a mapuoran kadagiti didiosen.
6: Iti kasta, indissuorko ti unget ken pungtotko kadagiti il-ili ti Juda ken kadagiti lanlansangan ti Jerusalem ket pinuorak ida. Nagbalinda a rebrebba ket nakabutbuteng ti buyada agpapan kadagitoy nga aldaw.
7: Ngarud, siak, ni Yahweh a Mannakabalin-amin a Dios ti Israel, saludsodek man no apay nga agaramidkayo iti kasta a kinadakes? Kayatyo kadi a yegko ti pannakadadael iti Juda: lallaki ken babbai, ubbing ken maladaga tapno awan ti matda kadakayo?
8: Apay a pagpungtotendak babaen iti panagdaydayawyo kadagiti imahen ken iti panagidatagyo iti daton a mapuoran kadagiti didiosen ditoy Egipto nga immayyo pagnaedan? Aramidenyo kadi dagitoy a pangdadael laeng kadagiti bagbagiyo tapno pagang-angawandakayo dagiti amin a nasion ditoy lubong ket aramatenda a pagilunod ti naganyo?
9: Nalipatanyo kadin dagiti dakes nga inaramid dagidi kapuonanyo kadagiti il-ili ti Juda ken kadagiti lanlansangan ti Jerusalem? Nalipatanyo kadin ti inar-aramid dagiti ar-ari ti Juda ken dagiti assawada? Nalipatanyo kadin ti inar-aramidyo ken dagiti inar-aramid dagiti assawayo?
10: Ngem agpapan ita, dikay pay la agpakumbaba. Dikay latta agbuteng kaniak. Diyo tinungpal dagiti bilin ken linteg nga intedko kadakayo ken kadagidi kapuonanyo.
11: Iti kasta, siak, ni Yahweh a Mannakabalin-amin a Dios ti Israel didigraenkayto ket ikisapkonto ti entero a Juda.
12: No maipapan kadagiti nabati a tattao idiay Juda a mangipapilit nga agnaed iti Egipto, pukawekto amin ida. Mataydanto amin ditoy Egipto gapu iti gubat ken bisin, natan-ok man wenno nanumo. Nakakaasinto ti kasasaadda. Lalaisento ida dagiti tattao ket agbalinto a lunod ti naganda.
13: Kas iti panangdusak iti Jerusalem, dusaekto dagiti agnaed ditoy Egipto iti gubat, bisin ken angol.
14: Awanto ti makalasat wenno agbiag kadagiti umili a nabati iti Juda nga immay agnaed ditoy Egipto. Awanto ti uray maysa kadakuada a makasubli idiay Juda a tarigagayanda a pagnaedan. Awanto ti agsubli malaksid ti sumagmamano kadagiti nagtalaw.
15: Ngarud, kinuna kaniak dagiti lallaki a makaammo a nagidatag dagiti assawada iti daton a mapuoran kadagiti didiosen, dagiti amin a babbai nga adda sadiay agraman dagiti Judio nga agnaed iti akin-abagatan a paset ti Egipto,
16: Dimi kayat a denggen dagiti sao ti Apo nga ibagbagam kadakami.
17: Aramidenmi latta amin nga inkarimi nga aramiden. Agidatagkami iti daton a mapuoran ken daton a mainum iti didiosen a managan Reyna ti Langit ken kas iti inaramidmin ken inaramid dagidi kapuonanmi, dagiti ari ken papangulomi kadagiti il-ili iti Juda ken kadagiti lanlansangan ti Jerusalem. Adu idi ti taraonmi. Narang-ay ti biagmi ket awan pakaringgoranmi.
18: Ngem manipud idi insardengmin ti agidatag iti daton a mapuoran ken daton a mainum iti Reyna ti Langit, agbisinkami metten. Matay pay ketdin dagiti tattaomi iti gubat ken bisin.
19: Kinuna met dagiti babbai, Idi naglutokami iti kankanen a sinan-Reyna ti Langit, ken idi nagidatagkami kenkuana iti daton a mapuoran ken daton a mainum, inanamongan dagiti assawami dagitoy nga aramidmi.
20: Kinunak kadagiti tattao, lallaki ken babbai, a nagsao iti kasta,
21: Ipagarupyo aya a saan nga ammo ti Apo dagiti indatagyo a daton a mapuoran, dakayo ken dagidi kapuonanyo, dagiti ar-ari ken papanguloyo, ken dagiti tattao iti pagilian, kadagiti il-ili ti Juda ken kadagiti lanlansangan ti Jerusalem? Ipagarupyo aya a nalipatannan daytoy?
22: Iti daytoy met la nga aldaw, naglangalangen ti dagayo ket awanen ti agnaed. Nagbalinen a nakabutbuteng ti buyana. Pagilunod dagiti tattao ti nagan ti Jerusalem agsipud ta saanen a maibturan ti Apo dagiti kinadakes nga ar-aramidenyo.
23: Napasamak kadakayo daytoy a pannakadadael, kas makitayo ita, ta nagidatagkayo kadagiti daton a mapuoran kadagiti didiosen; ket nagbasolkayo iti Apo gapu ta diyo tinungpal amin a bilinna.
2425: Imbagak kadagiti tattao, nangruna kadagiti babbai, ti kinuna ti Apo a Mannakabalin-amin a Dios ti Israel kadagiti tattao ti Juda nga agnanaed iti Egipto: Adda kariyo iti Reyna ti Langit, dakayo ken dagiti assawayo. Sinapataanyo nga agidatagkayo kenkuana kadagiti daton a mapuoran ken daton a mainum. Tinungpalyo dagiti kariyo. Tungpalenyo ngarud dagiti karkariyo! Aramidenyo dagiti insapatayo!
26: Ngem ita, denggenyo ti saok, ti kari a sinapataak iti nabileg a naganko kadakayo amin a Judio nga agnanaed ditoy Egipto: Dikayto palubosanen a mangaramat iti naganko no agsapatakayo a kunayo, Isapatak iti nagan ti Apo a Dios .
27: Saankayto a parang-ayen. Dadaelenkayto ketdi. Matayto iti gubat ken bisin ti amin a taga-Juda nga agnaed ditoy Egipto. Awanto a pulos ti mabati.
28: Ngem makalisinto iti patay ti sumagmamano kadakayo. Pumanawdanto ditoy Egipto ket agsublida idiay Juda. Maammoanto dagiti tattao ti Juda a natda kadagiti immay ditoy Egipto no siasino ti pudno ti saona, siak wenno isuda.
29: Siak, ni Yahweh, itedkonto daytoy a pagilasinan: dusaenkayto iti daytoy a lugar ket matungpalto ti inkarik a pannakadadaelyo.
30: Yawatkonto ni Faraon Hofra nga ari ti Egipto iti pannakabalin dagiti kabusorna a mangisiksikat kenkuana. Wen, yawatkonto a kas iti panangyawatko ken ni Zedekias nga ari ti Juda iti pannakabalin ni Nebucadnesar nga ari ti Babilonia a kabusorna ken nagpanggep a mangpapatay kenkuana.