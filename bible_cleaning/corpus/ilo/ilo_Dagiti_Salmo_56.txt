1: Kaasiannak kadi, O Dios,
: ta dardarupendak dagiti tattao;
: kanayon nga idadanesdak dagiti kabusorko!
2: Wen, agmalmalem a rautendak!
: Nagadu ketdin dagiti bumusor kaniak!
3: O Apo a Kangatoan, no adda pagbutngak,
: sika ti pagkammatalkak.
4: Agtalekak iti Dios ket awan pagbutngak;
: agdaydayawak kenkuana gapu iti inkarina.
: Awan ti mabalin nga aramiden ti tao kaniak.
5: Agmalmalem a riribukendak dagiti kabusorko;
: pampanunotenda latta ti pannakaranggasko!
6: Aguummongda iti nalemmeng a disso,
: ket sipsiputanda ti amin a gunayko;
: agur-urayda a mangpapatay kaniak.
7: Iti pungtotmo, O Dios, dusaem ida;
: parmekem dagita a tattao gapu iti kinadakesda!
8: Ammom no kasano ti pannakariribukko;
: naimatangam met ti panagtedted dagiti luluak.
: Saanda aya a nailista iti bukodmo a libro?
9: Iti aldaw a yaawagko kenka,
: mapasanudto dagiti kabusorko.
: Daytoy ti ammok: adda ti Dios kaniak
10: ni Yahweh a ti karina idaydayawko.
11: Agtalekak kenkuana, ket awan pagbutngak.
: Awan ti mabalin nga aramiden ti tao kaniak!
12: Tungpalekto ti inkarik kenka, O Dios;
: ipaaykonto kenka ti daton a pagyaman,
13: agsipud ta inispalnak iti patay,
: ket dimo impalubos a maparmekak
: tapno magnaak iti imatang ti Dios,
: iti silaw nga agraniag kadagiti sibibiag.