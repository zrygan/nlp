1: Agplano ti tao, ngem ti Dios ti mangeddeng.
2: Nalabit nga ipagarupmo a husto ti amin nga aramidmo, ngem ti Apo ti mangtingiting no ania ti panggepmo.
3: Dawatem ti Apo a bendisionanna dagiti kayatmo nga aramiden, ket agballigika iti panangibanagmo kadagiti panggepmo.
4: Adda panungpalan ti amin a pinarsua ti Apo . Ket pannakadadael ti panungpalan dagiti managdakdakes.
5: Kagura ni Yahweh ti amin a napalangguad; pulos a dina ipalubos a malisianda ti pannakadusa.
6: Agtalinaedka a napudno ket pakawanento ti Dios ti basolmo. Agbutengka iti Apo ket awanto ti dakes a mapasamakmo.
7: No maay-ayo kenka ti Apo , mapagbalinmo a gayyem dagiti kabusormo.
8: Nasaysayaat ti bassit a matgedan a saan a sinaur ngem ti adu a saan a nalinteg ti pannakateggedna.
9: Sika ti agplano, ngem ti Apo ti mangiturong kadagiti aramidmo.
10: Agsao ti ari babaen iti nasantoan a pannakabalin; husto amin a pangngeddengna.
11: Kalikaguman ti Apo a husto dagiti pagtimbangan ken dagiti pagsukatan, ket awan sinasaur iti panaglako.
12: Saan nga ipalubos ti ari ti dakes nga aramid; ngamin, ti hustisia ti mangpapigsa iti turay.
13: Maragsakan ti ari a dumngeg iti pudno ket ayatenna dagiti agsao iti kasta.
14: Tarigagayan ti masirib a paragsaken ti ari; no agpungtot ti ari, mabalin nga adda matay.
15: Mayarig ti parabur ti ari kadagiti ulep a mangyeg iti tudo kadagiti maudi a tiempo ti tudtudoadda biag sadiay.
16: Nasaysayaat nga adayo ti kinasirib ken ammo ngem ti balitok ken pirak.
17: Agdaliasat ti naimbag a tao iti dalan a mangliklik iti kinadakes; kitaem ngarud ti papanammabalin nga isu ti pakaisalakanan ti biagmo.
18: Agturong ti kinatangsit iti pannakadadael ket ti kinapalangguad iti pannakatnag.
19: Nasaysayaat ti napakumbaba iti sidong dagiti napanglaw ngem ti maysa kadagiti napalangguad ket mairamanka iti sinamsamda.
20: Ipangagmo ti maisursuro kenka ket agballigikanto. Agtalekka iti Apo ket naragsakkanto.
21: Mabigbigbig a mannakaawat ti tao a masirib ken manakem. Nasayaat ti saona ket ad-adda a makaguyugoy.
22: Iti imatang dagiti masirib, ti kinasirib isu ti ubbog ti biag, ngem bambannog ti mangisuro kadagiti maag.
23: Panunoten nga umuna ti masirib ti sawenna, ket ad-adda ngarud a makaguyugoy ti ibagana.
24: Mayarig iti diro dagiti makaay-ayo a sao; nasam-it ti ramanna ket nasayaat iti salun-atmo.
25: Adda dalan a kasla nalinteg iti imatang ti tao, ngem agturong iti patay.
26: Gapu iti tarigagayna iti taraon, agsalukag ti mangmangged tapno mapedped ti bisinna.
27: Biroken ti managdakdakes ti gundawayna a mangdangran iti padana a tao; uray ti saona kasla apuy a gumilgil-ayab iti dakes.
28: Agiwaras dagiti managdakdakes iti parbo a sao; parnuayenda ti riribuk ket dadaelenda ti panaggagayyem.
29: Allilawen ti nauyong a tao dagiti kaarrubana ket iturongna ida iti didigra.
30: Agannadka kadagiti tattao nga umisem ken mangkidday kenka ta adda pampanunotenda a dakes.
31: Atiddog a panagbiag ti gunggona ti nalinteg a tao; balangatna a nadayag ti ubanna.
32: Nasaysayaat ti naanus ngem ti nabileg. Nasaysayaat a maiturayam ti bagim ngem ti iturayam ti entero a siudad.
33: Agbibinnunot dagiti tattao tapno ammoenda ti pagayatan ti Dios, ngem ti Dios a mismo ti mangikeddeng iti sungbat.