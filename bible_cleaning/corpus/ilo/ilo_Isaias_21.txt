1: Daytoy ti pakdaar maipapan iti Babilonia.
: Kas iti alipugpog a lumasat iti let-ang, dumtengto ti didigra nga aggapu iti nakabutbuteng a daga.
2: Adda nakitak a parmata dagiti nakaam-ames a pasamak, maysa a parmata maipapan iti panangliput ken pannakadadael.
: Dakay a soldado ti Elam, rumautkayo! Dakayo a soldado ti Media, lakubenyo dagiti siudad! Gibusan ti Dios ti panagsagaba nga inyeg ti Babilonia.
3: Gapu iti nakita ken nangngegko iti parmata, nalapunosak iti buteng. Nakariknaak iti ut-ot a kasla iti ut-ot ti agpasikal.
4: Maul-ulawak ket agtigtigergerak iti buteng. Segseggaak ti idadateng ti rabii ngem pasig a buteng ti inyegna.
5: Iti parmatak, adda padaya a naisagana. Nayaplag dagiti alfombra a pagtugawan dagiti sangaili. Agpapangan ken agiinumda. Pagammoan, adda bilin a naipukkaw: Dakayo nga ofisiales, isaganayo dagiti kalasagyo!
6: Kinuna ti Apo kaniak, Mangibaonka iti agbantay, ket ibagam kenkuana nga ipakaammona ti makitana.
7: No makakita kadagiti lallaki a sumungad a sagdudua a nakakabalio, ken lallaki a nagsakay kadagiti asno ken kamelio, ibagam a siputanna ida a naimbag.
8: Ipukkaw ti agbambantay, Apo, aldaw ken rabii nga addaak iti lugarko nga agguguardia.
9: Pagammoan, adtoyen dagiti lallaki a nakakabalio a sagdudua ket ipakaammo ti agbambantay, Naparmeken ti Babilonia! Agkaiwaran dagiti naburakburak nga imahen dagiti didiosen a nagdaydayawanda.
10: Dakay a kailiak, nairikkayo a kas iti trigo. Ngem ita, impakaammokon kadakayo ti naimbag a damag a nangngegko iti Apo a Mannakabalin-amin a Dios ti Israel.
11: Daytoy ti pakdaar maipapan iti Edom.
: Manipud Edom adda umawag kaniak, Guardia, atiddog pay kadi ti rabii? Mabayag pay kadi ti panagbannawagna?
12: Kunak, Agbannawagen, ngem umayto met la ti rabii. No kayatmo manen ti agsaludsod, agsublika ket agsaludsodka latta.
13: Daytoy ti pakdaar maipapan iti Arabia.
: Tattao ti Dedan, dakayo nga agbibiahe a nabunggo-bunggoy, ken agkampo iti namaga a pagilian ti Arabia,
14: painumenyo dagiti tattao a mawaw nga umay kadakayo. Dakay a tattao iti Tema, ikkanyo iti taraon dagiti umay agkamang kadakayo.
15: Itartarayan dagiti tattao dagiti kampilan a sisasagana a mangpapatay kadakuada, dagiti pana a sisasagana a maibiat kadakuada ken dagiti amin a peggad ti gubat.
16: Kalpasanna, kinuna ti Apo kaniak, Iti las-ud ti makatawen, agpatingganto ti pannakabalin dagiti tribu ti Kedar.
17: Dagiti pumapana ti katuredan a lallaki ti Kedar, ngem manmanonto kadakuada ti matda. Daytoy ti saok, ni Yahweh a Dios ti Israel.