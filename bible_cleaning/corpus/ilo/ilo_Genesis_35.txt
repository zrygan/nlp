1: Kinuna ti Dios ken ni Jacob, Agrubbuatka a dagus ta inka idiay Betel ket agnaedka sadiay. Mangbangonka iti altar sadiay nga agpaay iti Dios a nagparang kenka idi intarayam ni Esau a kabsatmo.
2: Kinasao ngarud ni Jacob ti familiana ken dagiti amin a naikuyog kenkuana. Ibellengyo dagiti didiosen nga adda kadakayo, kinunana. Dalusanyo dagiti bagbagiyo kas mayannurot iti alagaden ket agkaweskayo iti nadalus a pagan-anay.
3: Pumanawtayo ditoy ket intayo idiay Betel. Mangbangonak sadiay iti altar nga agpaay iti Dios a kadkaduak iti sadinoman a yanko ken tumultulong kaniak iti amin a pakarigatak.
4: Intedda ken ni Jacob dagiti amin a didiosenda ken dagiti aritos nga ar-aramatenda. Inkalina dagitoy iti sirok ti kayo a lugo iti asideg ti Sikem.
5: Idi pumanawda, kasta unay ti buteng dagiti tattao kadagiti kabangibang nga ili ket awan ti nakaitured a nangdarup kadakuada.
6: Dimteng da Jacob ken dagiti amin a naikuyog kenkuana idiay Luz a maaw-awagan itan iti Betel iti daga ti Canaan.
7: Nangbangon sadiay iti maysa nga altar ket pinanagananna ti lugar iti El-Betel agsipud ta nagparang kenkuana ti Dios sadiay idi tinalawanna ni kabsatna.
8: Natay ni Debora, ti babai nga agserserbi ken ni Rebecca, ket naitanem iti sirok ti lugo iti abagatan ti Betel. Daytoy ti gapuna a napanaganan dayta a disso iti Lugo a Nagsangitan.
9: Nagparang manen ti Dios ken ni Jacob kalpasan iti panagsublina manipud Padan-aram ket binendisionanna.
10: Kinuna ti Dios, Jacob ti naganmo ngem manipud ita, maawagankan iti Israel. Isut' gapuna nga Israel ti nagan ni Jacob.
11: Ket kinuna ti Dios, Siak ti Dios a Mannakabalin-amin. Maaddaanka iti adu nga annak. Naindaklanto a nasion ti agtaud kenka ket sikanto ti kapuonan dagiti adu nga ari.
12: Itedkonto kenka ken kadagiti sumarsaruno a kaputotam ti daga nga inkarik kada Abraham ken Isaac.
13: Ket pimmanaw ti Dios.
14: Nangipasdek ni Jacob iti baton-lagip iti lugar a nakisaritaan kenkuana ti Dios, ket inkonsagrarna babaen iti panangbukbokna iti arak ken lana.
15: Pinanagananna ti disso iti Betel.
16: Pimmanaw ni Jacob ken ti familiana idiay Betel. Adayoda pay laeng idiay Efrata idi marikna ni Raquel a dumtengen ti panagpasngayna. Napalalo ti rigatna a nagpasikal.
17: Kinuna ti partera, Saanka nga agbuteng, Raquel. Lalaki manen ti ipasngaymo. Marigatan unayen ni Raquel.
18: Dandani mauyosen ti angesna ngem sakbay a nagsatan, pinanagananna ti anakna iti Benoni idinto a pinanaganan ni Jacob iti Benjamin.
19: Natay ni Raquel ket naitanem iti igid ti dalan nga agturong idiay Efrata ti agdama a Betlehem.
20: Nangikabil ni Jacob iti maysa a baton-lagip ni Raquel. Adda pay laeng daytoy a pakakitaan ti nakaitanemanna.
21: Intuloy ni Israel Jacob ti panagdaliasatna ket nagkampo iti kasumbangir ti torre ti Eder.
22: Bayat ti panagnaed ni Jacob iti dayta a daga, napan kinaidda ni Ruben ni Bilha a maysa kadagiti inkabbalay ni tatangna. Naammoan daytoy ni Jacob ket kasta unay ti pungtotna.
: Sangapulo ket dua a lallaki ti annak ni Jacob.
23: Dagiti annakda ken Lea: Ruben, ti inauna, Simeon, Levi, Juda, Issacar ken Zabulon.
24: Dagiti annakda ken Raquel: Jose ken Benjamin.
25: Dagiti annakda ken ni Bilha a tagabu ni Raquel: Dan ken Neftali.
26: Dagiti annakda ken ni Zilpa a tagabu ni Lea: Gad ken Aser. Naipasngayda amin idiay Padan-aram.
27: Napan ni Jacob idiay Mamre a pagnanaedan ni tatangna nga Isaac ken nagnaedan met idi ni Abraham iti asideg ti Hebron.
28: Nadanon ni Isaac ti tawen a 180.
29: Lakay unayen idi matay. Da Esau ken Jacob nga annakna ti nangitanem kenkuana.