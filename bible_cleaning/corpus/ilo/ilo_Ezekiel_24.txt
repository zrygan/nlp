1: Iti maika-10 nga aldaw, iti maika-10 a bulan iti maikasiam a tawen, kinuna kaniak ti Apo ,
2: Anak ti tao, isuratmo ti petsa ita nga aldaw, gapu ta, ita nga aldaw rugian ti ari ti Babilonia a lakuben iti Jerusalem.
3: Ipakaammom daytoy a pangngarig kadagiti nasukir a tattaok. Ibagam a siak nga Apo a Dios ti mangibagbaga iti daytoy
: Isaangmo ti kaldero,
: ket punnoem iti danum.
4: Ipisokmo dagiti kasayaatan a lasag
: dagiti abaga ken luppo;
: ikabilmo met dagiti natulang a paset.
5: Alaem daytoy a karne iti kasayaatan a karnero;
: sungrodam ti kaldero iti adu a kayo.
: Pagburekem ti danum;
: ket angrem dagiti tulang ken karne.
6: Daytoy ti kunkuna ti Apo a Dios , Asika pay, sika a siudad dagiti mammapatay! Arigmo ti kaldero nga aglatlati a saan a maug-ugasan. Saggaysa a maadaw dagiti natuptupek a karne, agingga nga awan ti mabati.
7: Adda panagpapatay iti siudad, ngem naibuyat ti dara iti dakkel a bato, a saan ket nga iti daga tapno magaburan iti tapok.
8: Binaybay-ak sadiay ti dara, tapno saan a mailemmeng, ket iti kasta, agpungtotak ket agibalesak.
9: Daytoy ti kunkuna ti Apo a Dios , Asika pay, sika a siudad dagiti mammapatay! Siak a mismo ti mangurnos kadagiti kayo a sungrod.
10: Mangyegkayo pay iti ad-adu a kayo! Rubrobanyo ti apuy! Lutoenyo ti karne! Bay-anyo a maatianan ti digo! Paksetenyo dagiti tulang!
11: Kalpasanna, isaadyo ti bronse a kaldero nga awan nagyanna iti rabaw dagiti beggang ket bay-anyo a bumeggang. Maikkatto dagiti latina ket nadalusto manen iti imatang ti linteg.
12: Ngem saanto a pukawen ti apuy ti amin a lati.
13: Jerusalem, tinulawannaka dagiti dakes nga aramidmo. Nupay pinadasko ti mangdalus kenka, nagtalinaedka latta a natulawan. Saanto a naan-anay ti pannakadalusmo agingga a mariknam ti bileg ti amin a pungtotko.
14: Siak nga Apo ti nagsao. Dimtengen ti tiempo ti panagtignayko. Diak palubosan ti dakes; diak mangngaasi. Madusakan gapu iti inaramidmo. Daytoy ti kuna ti Apo a Dios .
15: Kinuna kaniak ti Apo ,
16: Anak ti tao, kellaatek nga alaen ti tao nga ipatpategmo unay. Ngem saanka koma nga agreklamo, wenno agsangit wenno aglua.
17: Dimo ipalubos nga adda makangngeg iti saibbekmo. Saanka a rummuar a kas pakakitaan iti panagladingitmo. Dimo abbongan ti rupam. Dika mangan iti taraon dagiti agladladingit.
18: Iti agsapa iti sumuno a bigat, nakisaritaak kadagiti tattao ket iti rabii, natay ti asawak. Iti sumuno a bigat, tinungpalko ti naibilin kaniak.
19: Sinaludsod dagiti tattao kaniak, Apay a kastoy ti ar-aramidem?
20: Imbagak ngarud kadakuada, Nagsao ti Apo kaniak ket imbagana
21: nga ipakaammok kadakayo nga Israelita ti mensahena. Tulawanto ti Apo ti templonati sarikedked a pagtangtangsityo ken pagay-ayatyo a kitkitaen ken sarungkaran. Matayto iti gubat dagiti ubbing a kameng ti familiayo a nabati iti Jerusalem.
22: Tuladenyonto ti ar-aramidek: Diyonto abbongan ti rupayo. Dikayto mangan iti taraon dagiti agladingit.
23: Agabungot ken agsapatoskayto. Dikayto agdung-aw wenno agsangit. Mapukawkayto gapu iti basolyo, ket tunggal maysa umasug iti sabali.
24: Kuna ti Apo a ti mapasamak kaniak ti agpaay a ballaagyo. Aramidenyonto amin nga inaramidko. Inton mapasamak daytoy, maammoanyonto nga isu ti Apo a Dios .
25: Kinuna ni Yahweh, Ita, anak ti tao, ikkatek ti natibker a Templo a pagtangtangsit ken pagragsakanda, pagay-ayatda a kitkitaen ken sarsarungkaran. Alaekto dagiti annakda.
26: Iti dayta nga aldaw addanto makalibas nga umay kenka ket ipadamagnanto ti napasamak.
27: Iti dayta met la nga aldaw, makasaokanton ket kasaritam ti naisalakan iti pannakadadael. Kastoy ti panagbalinmo a ballaag kadagiti tattao, ket maammoandanto a siak ni Yahweh.