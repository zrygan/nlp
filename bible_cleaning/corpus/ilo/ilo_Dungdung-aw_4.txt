1: Napukawen ti rimat ti nasudi a balitokmi!
: Agkaiwara iti kalsada dagiti bato ti Templo.
2: Idi, napateg a kas balitok kadakami
: dagiti agtutubo a lallaki ti Sion;
: ita, maibilangdan a gagangay a banga.
3: Uray ti lobo, pasusoenna dagiti urbonna.
: Ngem mayarig dagiti tattaok kadagiti abestrus
: a naranggas kadagiti annakda.
4: Bay-anda dagiti maladagada a matay iti bisin ken waw.
: Dumawat dagiti ubbing iti kanenda,
: ket awan ti mangted kadakuada.
5: Matmatay iti bisin kadagiti kalsada
: dagiti tattao a naimas idi ti taraonna.
: Dagiti dimmakkel iti nanam-ay a panagbiag
: agsuksukainda iti basura nga agbirok iti kanenda.
6: Nadagdagsen ti pannakadusa dagiti tattaok
: ngem dagiti agnaed iti Sodoma
: a kellaat a pinukaw ti Dios.
7: Saan a natulawan dagiti prinsipemi;
: awan rugitda a kas iti niebe.
: Nakired ken napigsada
: ket nabusnag ken nasalun-atda.
8: Ita, gapu iti limmitemen a rupada,
: awanen makabigbig kadakuada kadagiti kalsada.
: Wen, natayda ket limmitemen ti rupada.
: Nagango a kas kayo ti kudilda
: a kimmayetket iti tultulangda.
9: Nagasgasat dagiti natay iti gubat
: ngem dagiti naud-udi a pimmusay
: a nain-inut a natay iti bisinda
: ta awan ti taraon a pagbiagda.
10: Nakabutbuteng a buya ti inyeg ti didigra
: a nagdissuor kadagiti tattaok.
: Linuto dagiti naayat nga inna
: dagiti mismo nga annakda tapno adda kanenda.
11: Binulosan ni Yahweh ti naan-anay a pungtotna;
: pinuoranna ti Sion agingga a dimmapu iti daga.
12: Awan ti mamati,
: uray pay dagiti agtuturay
: kadagiti ganggannaet a nasion, nga adda makastrek
: kadagiti ruangan ti Jerusalem.
13: Ngem kasta ti napasamak!
: Nagbasol dagiti papadi ken profetana
: ket inyegda ti ipapatay dagiti awan basolna.
14: Adda dagiti pangulona kadagiti kalsada;
: kasda la bulsek nga agalla-alla.
: Kasta unay ti pannakadaripespesda iti dara
: ket maariek dagiti tattao a mangsagid kadakuada.
15: Umadayokayo! ipukkaw dagiti tattao.
: Natulawankayo! Didakam sagsagiden.
: Nagalla-allada ngarud kadagiti pagilian;
: awan a pulos ti nangpasangbay kadakuada.
16: Awan pangaramatan kadakuada ti Apo ;
: isu met la ti nangwarawara kadakuada.
: Dina binigbig dagiti papadi ken papangulomi.
17: Nagsapulkam iti tulong ngem awan nasarakanmi
: agingga a naumakami.
: Inur-uraymi ti tulong ti maysa a nasion
: nga awan ti maitedna kadakami.
18: Sipsiputannakami ti kabusor;
: dikam makapagna uray pay kadagiti kalsada.
: Naggibusen dagiti aldawmi, dimtengen ti kanibusananmi.
19: Naparpardas ngem ti sippayot ti agila
: ti panangkamatda kadakami.
: Inanupdakami kadagiti katurturodan,
: sinanebdakami iti let-ang.
20: Tiniliwda ti gubbuayan ti biagmi,
: ti ari a pinili ni Yahweh,
: ti ari a nagtalkanmi a mangikanawa kadakami
: iti amin a rumaut iti sakupmi.
21: Agkatawakayo latta, tattao ti Edom ken Uz;
: agragsakkayo ita ta adda pay panawenyo.
: Umayto met ti pannakadidigrayo.
: Agbasingbasingkayonto iti bartekyo.
: Maibabain gapu ta lamolamokayo.
22: Nalpasen a nadusa ti Sion gapu kadagiti basolna;
: wayawayaannatayon ti Apo iti pannakaibaludtayo iti sabali a daga.
: Ngem dusaennakayto ti Apo , dakayo nga Edomita.
: Ibutaktaknanto dagiti basbasolyo!