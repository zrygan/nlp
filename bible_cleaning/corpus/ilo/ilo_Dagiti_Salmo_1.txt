1: Nagasat ti tao a di mangipangag
: iti pammagbaga dagiti managdakdakes,
: dina tuladen ti aramid dagiti managbasol,
: ken di makikadua kadagiti mangrabrabak iti Dios.
2: Pagragsakanna ketdi ti Linteg ni Yahweh;
: aldaw-rabii a basbasaen ken ut-utobenna.
3: Mayarig iti kayo a naimula iti igid ti waig.
: Nalangto latta dagiti bulongna
: ken agbunga iti tiempona.
: Agballigi iti amin nga aramidenna.
4: Saan a kasta dagiti managdakdakes;
: kasda la taep a maitayab no agangin.
5: Ukomento ngarud ida ti Dios,
: ket mailaksiddanto iti gimong dagiti nalinteg.
6: Tarabayen ni Yahweh dagiti nalinteg, salaknibanna ida;
: ngem dagiti managdakdakes agturongda iti pakadadaelanda.