1: Asi pay dagiti mapan agpatulong iti Egipto! Agtalekda iti adu ken nabileg nga armada ti Egiptokabkabalio, luglugan a pakigubat ken soldado. Ngem dida agtalek ken ni Yahweh a ti Nasantoan a Dios ti Israel. Saanda nga agpatulong kenkuana.
2: Ammona ti ar-aramidenna! Idissuorna ti didigra. Ibanagna dagiti pammutbutengna a pangdusa kadagiti managdakdakes ken kadagiti mangsalsalaknib kadakuada.
3: Tattao laeng dagiti Egipciosaanda a dios! Saan a datdatlag dagiti kabalioda. No agtignay ti Apo , marpuog ti nabileg a nasion kasta met ti nakapsut a nasion a tinulonganna. Agpadpadada a madadael.
4: Kinuna kaniak ti Apo , Uray no kasano ti panagpukkaw ken panagriaw dagiti agpaspastor, dida mabugaw ti leon a nakatukma iti animal a lamutenna. Kasta met nga awan ti makalapped kaniak, siak, ni Yahweh a Mannakabalin-amin, iti panangsalaknibko iti Bantay Sion.
5: Kas iti panagam-ampayag ti tumatayab iti batog ti umokna tapno salaknibanna dagiti sibongna, kasta met a siak ni Yahweh a Mannakabalin-amin, ikanawak ti Jerusalem ket salaknibak.
6: Kinuna ti Dios, Tattao ti Israel, nagbasolkayo kaniak ket binusordak. Ngem ita, agsublikayo kaniak!
7: Umayen ti tiempo a panangibellengyo kadagiti imahen dagiti didiosenyo a naaramid iti pirak ken balitok.
8: Gubat ti mangdadaelto iti Asiria, ngem saan nga iti bileg ti tao. Agtatarayto dagiti Asirio manipud iti paggugubatan ket agbalinto a tagabu dagiti agtutubo a lallaki.
9: Kasta unayto ti buteng ti emperadorda nga aglibas, kasta met dagiti ofisiales ket baybay-andanto dagiti wagaywayda. Daytoy ti sao ti Apo a madaydayaw idiay Jerusalem ken sumsumged sadiay ti apuyna a mangpuor kadagiti daton.