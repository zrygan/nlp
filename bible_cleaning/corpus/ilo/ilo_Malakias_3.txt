1: Kastoy ti sungbat ti Apo a Mannakabalin-amin, Ibaonkonto ti babaonek a mangisagana iti dalanko. Ket kellaatto nga umay ni Yahweh a sapsapulenyo iti Templona. Umayto ti babaonen a segseggaanyo ket ipakaammonanto ti tulagko.
2: Ngem siasinonto ti makaibtur iti aldaw a yaayna? Siasinonto ti makalasat inton agparang? Mayarigto iti apuy a manggugor iti landok ken kaslanto naingel a sabon.
3: Umayto a mangukom, ket dalusannanto dagiti papadi a kas iti pannakagugor ti pirak ken ti balitok tapno idatagda iti Apo ti umisu a daton.
4: Maragsakanto ti Apo kadagiti daton dagiti tattao ti Juda ken Jerusalem, kas iti panagragsakna kadagiti daton iti napalabas.
5: Kuna ti Apo a Mannakabalin-amin, Umaykayto ukomen. Dagusekto ti mangidatag kadagiti pammaneknek a maibusor kadagiti managsalamangka, kadagiti mannakikamalala, kadagiti agsaksi iti ulbod, kadagiti mangsaur iti tangdan dagiti mangmangged, kadagiti manggundaway kadagiti balo, ulila ken ganggannaet, kadagiti amin a saan nga agraem kaniak.
6: Siak, ni Yahweh, ket saanak nga agbalbaliw. Ngarud, dakayo a kaputotan ni Jacob, saankayo pay a napukaw a namimpinsan.
7: Kas kadagidi kapuonanyo, tinallikudanyo met dagiti lintegko ket diyo tinungpal ida. Agsublikayo kaniak, ket agsubliak met kadakayo. Ngem saludsodenyo, Ania ti aramidenmi tapno makapagsublikami kenka?
8: Saludsodek met: Rumbeng kadi a takawan ti maysa a tao ti Dios? Saan! Ngem taktakawandak. Kasano? Iti diyo pannangted iti naan-anay nga apagkapullo ken iti daton.
9: Nailunodkayo amin gapu ta sasaurennak ti entero a pagilian.
10: Yegyo ti amin nga apagkapullo iti Templo tapno adu ti taraon sadiay. Padasendak ket ilukatkonto dagiti pagidulinan ti gameng sadi langit ket ibuyatkonto kadakayo ti nawadwad a bendision.
11: Diakto ipalubos nga iggesen dagiti apityo ket adunto ti ubas ti kaubasanyo.
12: Ibilangdakayto a nagasat dagiti amin a pagilian agsipud ta nasayaatto a pagyanan ti dagayo.
13: Kuna ni Yahweh, Makasugat ti panagsasaoyo kaniak, ngem kunayo, Ania ti sinasaomi maipapan kenka?
14: Kinunayo, Awan mamaay ti panagserbi iti Dios. Awan ti magunggonami iti panangtungpalmi iti ibagana wenno iti panangipakitami iti Apo a Mannakabalin-amin a pagbabawianmi dagiti inaramidmi.
15: Kas makitami, dagiti natangsit a tattao ti naragsak. Saan laeng a rumang-ay dagiti agar-aramid iti dakes, ngem suotenda pay ti anus ti Dios kadagiti dakes nga aramidda ket saanda a maan-ano.
16: Kalpasanna, nagsasarita dagiti tattao nga agbuteng ken ni Yahweh. Dimngeg ni Yahweh ket impangagna ida. Iti sangoananna, naisurat iti maysa a libro ti pakalaglagipan kadagiti agbuteng ken agdayaw ken ni Yahweh.
17: Agbalindanto a tattaok, kuna ni Yahweh a Mannakabalin-amin. Inton aldaw nga aggunayak, kukuakto ida. Kaasiakto ida a kas iti panangngaasi ti ama iti anak nga agserserbi kenkuana.
18: Makitanto manen dagiti tattaok ti paggiddiatan ti mapasamak iti tao a nalinteg ken ti managdakdakes, ti agserbi kaniak ken ti saan.