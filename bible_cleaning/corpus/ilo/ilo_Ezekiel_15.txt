1: Nagsao ti Apo kaniak.
2: Kinunana, Anak ti tao, ania ti pakaigiddiatan ti ubas iti kayo? Ania ti pakaigiddiatan ti sanga ti ubas kadagiti kayo ti kabakiran?
3: Adda kadi pakausaranna? Maaramidmo kadi a pasok a mabalin a pagibitinan?
4: No maisungrod ket mauram ti agsimmurdong ket agbalin nga uging ti tengngana, adda pay kadi pakaaramatanna?
5: Awan serserbi ti sanga sakbay a nauram. Ita ta nauram ket nagbalinen nga uging, ad-adda manen nga awan ti pakausaranna.
6: Ita, kastoy ti sao ti Apo a Dios , Kas iti kayo ti ubas a maala iti kabakiran ket mapuoran, kastanto ti aramidek kadagiti tattao iti Jerusalem.
7: Dusaekto ida. Nalisianda ti maysa nga apuy ngem apuyto met laeng ti mangpapatay kadakuada. Inton dusaek ida, maammoanyonto a siak ni Yahweh.
8: Sinukirdak isut' gapuna a pagbalinek a let-ang ti dagada. Daytoy ti kuna ti Apo a Dios .