1: Intuloy dagiti Israelita ti panagdaliasatda ket nagkampoda kadagiti tantanap ti Moab iti daya ti Jordan iti ballasiw ti Jerico.
2: Nadamag ni Ari Balak nga anak ni Sefor ti inaramid dagiti Israelita kadagiti Amorreo.
3: Nagbuteng ti ari ken dagiti amin a tattaona gapu iti kaadu dagiti Israelita.
4: Kinuna dagiti Moabita kadagiti pangulo dagiti Midianita, Iti mabiit, ibusen daytoy a bunggoy ti amin nga adda iti lawlawtayo, kas iti panangibus ti baka iti ruot iti pagaraban. Iti kasta,
5: nangibaon ni Ari Balak kadagiti tattao a mapan mangayab ken ni Balaam nga anak ni Beor idiay Petor iti asideg ti Karayan Eufrates iti daga ti Amaw. Pinaibagana: Adda sibubukel a nasion a naggapu idiay Egipto; nagsaknap dagiti tattaona iti amin a lugar ket kayatda a sakupen ti daga nga iturayak.
6: Ad-aduda ngem dakami, isu nga umaymo koma ilunod ida, barbareng maparmekmi ida ket mapagtalawmi ida iti daga. Ammok a no mangbendisionka, mabendisionan dagiti tattao, ket no mangilunodka, mailunodda.
7: Intugot dagiti panglakayen ti Moab ken dagiti pangulo ti Midian ti pagbayad iti panagilunod ni Balaam. Imbagada ken ni Balaam ti pinaibaga ni Balak.
8: Kinuna ni Balaam kadakuada, Maturogkayo ditoy ita a rabii ket inton bigat, ibagak kadakayo ti aniaman nga ibaga ti Apo . Immian ngarud dagiti pangulo ti Moab iti balay ni Balaam.
9: Iti dayta a rabii, nagparang ti Dios ken ni Balaam ket kinunana, Siasino dagitoy sangailim?
10: Insungbat ni Balaam, Imbaon ida ni Balak nga ari ti Moab; imbagada kaniak
11: nga adda tattao a naggapu idiay Egipto ket nagsaknapda iti daga. Kayatna nga ilunodko ida tapno kabaelanna a sarangten ken paksiaten ida.
12: Kinuna ti Dios ken ni Balaam, Dika sumurot kadagitoy a tattao ken dimo ilunod dagiti Israelita gapu ta binendisionak ida.
13: Kabigatanna, napan imbaga ni Balaam kadagiti imbaon ni Balak, Agawidkayon; dinak palubosan ti Apo a kumuyog kadakayo.
14: Iti kasta, nagsublida ken ni Balak ket imbagada kenkuana a madi ni Balaam a kumuyog kadakuada.
15: Nangibaon manen ni Balak iti ad-adu a panglakayen nga ad-adda a mararaem ngem dagiti immuna.
16: Napanda ken ni Balaam ket impakaammoda ti imbaga ni Balak: Pangngaasim ta dimo ipalubos nga adda makalapped iti yaaymo kaniak!
17: Gunggonaanka iti adu ket aramidek ti aniaman nga ibagam. Umaymo koma ilunod dagitoy a tattao.
18: Ngem insungbat ni Balaam, Uray no ited kaniak ni Balak ti amin a pirak ken balitok iti palasiona, diak mabalin a sukiren ti bilin ti Apo a Diosko iti uray kabassitan a banag.
19: Nupay kasta, umiankayo met ditoy ita a rabii tapno maammoak no adda pay ibaga ti Apo kaniak.
20: Iti dayta a rabii, napan ti Dios ken ni Balaam ket kinunana, No umaydaka ayaban dagitoy a tattao, kumuyogka kadakuada ngem ti laeng ibagak kenka ti aramidem.
21: Iti sumuno a bigat, sinilyaan ni Balaam ti asnona ket kimmuyog kadagiti pangulo a taga-Moab.
22: Nakapungtot ti Dios gapu iti ipapan ni Balaam. Idi adda iti dalan a sisasakay iti asnona ken kinuyog ti dua nga adipenna, nagtakder ti anghel ni Yahweh iti kalsada tapno lapdanna.
23: Nakita ti asno ti agtaktakder nga anghel a nakaiggem iti kampilan ket simmina iti dalan sa nagturong iti taltalon. Inablatan ni Balaam ti asno tapno agsubli iti dalan.
24: Nagtakder ti anghel iti dana iti nagbaetan ti dua a kaubasan; nailet dayta a paset ti kalsada nga adda bakud iti agsumbangir.
25: Idi makita ti asno ti anghel, immampir iti bakud ket nalipit ti saka ni Balaam. Inablatan manen ni Balaam ti asno.
26: Binangenan manen ti anghel ti pagnaan; nagtakder iti disso a pulos nga awan makapagna iti agsumbangir.
27: Ita, nagidda ti asno apaman a nakitana ti anghel. Nakapungtot ni Balaam ket rinugianna nga ablatan ti asno.
28: Inikkan ni Yahweh ti asno iti pannakabalin nga agsao ket kinunana ken ni Balaam, Ania aya ti nakabasolak kenka? Namitlon nga inablatannak.
29: Insungbat ni Balaam, Gapu ta pagbalbalinennak a maag! No adda la kampilanko, pinatayka koman.
30: Kinuna ti asno, Asnonak, saan kadi? Nabayagen a nagsaksakayannak. Napuotamon aya a sinukirka?
: Saan pay, insungbat ni Balaam.
31: Impalubos ni Yahweh a makita ni Balaam ti agtatakder nga anghel a nakaiggem iti kampilan. Nagpakleb ni Balaam iti daga.
32: Kinuna ti anghel kenkuana, Apay a kasta ti inaramidmo iti asnom? Namitlon nga inablatam! Umayko lapdan ti ipapanmo gapu ta saan a rumbeng a mapanka.
33: Ngem nakitanak ti asnom, ket naglisi iti namitlo. No saan a naglisi, pinatayka koma ket naispal ti asno.
34: Kinuna ni Balaam, Nagbasolak. Diak ammo a nakatakderka iti kalsada tapno lapdannak. Agawidakon no saan a rumbeng a mapanak.
35: Ngem kinuna ti anghel, Kumuyogka kadagitoy a tattao, ngem ti laeng ibagak ti sawem. Ket simmurot ni Balaam kadagiti imbaon ni Balak.
36: Idi madamag ni Balak a sumangpet ni Balaam, napanna sinabat idiay Ar, maysa a siudad iti igid ti Karayan Arnon iti beddeng ti Moab.
37: Kinuna ni Balak ken ni Balaam, Apay a dika immay idi damo a pinaayabanka? Impagarupmo kadi nga awan umdas a panggunggonak kenka?
38: Insungbat ni Balaam, Uray ket addaakon. Ngem awan bukodko a pannakabalin nga agsao. Ti laeng sawen kaniak ti Dios ti mabalinko nga ibaga.
39: Simmurot ni Balaam ken ni Balak iti ili ti Husot.
40: Idi dumtengda sadiay, nagparti ni Balak iti baka ken karnero ket inikkanna iti karne ni Balaam ken dagiti pangulo a kinakuyogna.
41: Kabigatanna, simmang-at da Balak ken Balaam idiay Bamot Baal. Manipud iti ayanda, matannawagan ni Balaam ti dadduma a kampo dagiti Israelita.