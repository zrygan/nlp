1: Daytoy ti padto ni Obadias ti sao ni Apo Dios maipapan iti nasion ti Edom.
: Imbaon ni Yahweh dagiti adipenna
: a mapan kadagiti nasion,
: ket nangngegmi ti imbagana,
: Agsaganakayo! Intayo gubaten ti Edom!
2: Kuna ni Yahweh iti Edom,
: Pagbalinenkanto a nakapuy,
: ket lalaisendakanto dagiti amin.
3: Inallilawnaka ti kinapalangguadmo.
: Nasarikedkedan iti pasig a bato ti kabeseram;
: adda kadagiti nangato a bantay ti balaymo.
: Gapu iti daytoy kunam iti bagim,
: Adda aya makabael a mangipababa kaniak?
4: Uray no agbalayka iti kas kangato
: ti umok ti agila,
: ket kasla adda iti ayan dagiti bituen,
: ipababakanto latta.
5: No umay dagiti mannanakaw iti rabii,
: dagiti la kayatda ti alaenda.
: No agburas dagiti tattao iti ubas,
: adda latta ibatida.
: Ngem inkisapdakayo a namimpinsan dagiti kabusoryo.
6: Dakayo a kaputotan ni Esau,
: nasamsamen dagiti gamengyo.
7: Liniputandakayo dagiti amin a kakaduayo;
: pinaksiatdakayo iti mismo a pagilianyo.
: Pinarmekdakayon dagiti tattao
: a nakikappia idi kadakayo.
: Dagiti gagayyemyo a kinasangoyo iti panganan
: nangikabilda iti pangipalab-oganda kadakayo,
: ket kunada, Sadino ti ayan ti kinasiribna?
8: Iti aldaw a panangdusak iti Edom,
: dadaelekto dagiti mamasirib a tattaona,
: ket pukawekto ti amin a kinasiribda.
9: Agbutengto dagiti mannakigubat a taga-Teman,
: ket matayto dagiti amin a soldado iti Edom.
10: Gapu ta tinakawam ken pinapataymo
: dagiti kakabsatmo a kaputotan ni Jacob,
: madadael ken maibabainkanto iti agnanayon.
11: Iti aldaw a panangrebba dagiti kabusor,
: kadagiti ruangan dagiti kakabsatmo,
: nagbuybuya latta ti inaramidmo.
: Mayarig ti kinadakesmo iti kinadakes dagita
: a nangitalaw kadagiti kinabaknang ti Jerusalem,
: ket nagbibingayanda.
12: Saanka koma a nagragsak
: gapu iti daksanggasat a napagteng
: dagiti kakabsatmo idiay Juda.
: Saanka koma a nagrag-o
: iti aldaw a pannakadadaelda.
: Saanmo koma a kinatawaan ida
: iti aldaw a panagrigatda.
13: Saanka koma a simrek
: iti siudad dagiti tattaok
: tapno agragsakka iti panagsagabada.
: Dimo koma sinamsam ti kinabaknangda
: iti aldaw ti pannakadidigrada.
14: Saanka koma a nagyan
: kadagiti nagsasangalan ti dalan
: tapno tiliwem dagiti agpanggep nga aglibas.
: Saanmo koma nga inyawat ida kadagiti kabusor
: iti aldaw a panagsagabada.
15: Asidegen ti aldaw inton siak, ni Yahweh,
: ukomek dagiti amin a pagilian.
: Edom, maaramidto met kenka
: ti kas iti inaramidmo.
: Lak-amemto met ti impalak-ammo.
16: Ininum dagiti tattaok
: ti napait a kopa ti pannakadusa
: iti nasantoan a turodko.
: Uminumto met dagiti amin a kabangibang a nasion
: iti napapait pay a kopa ti pannakadusa;
: arub-obendanto amin ket agpukawdanto.
17: Ngem addanto dagiti makalasat idiay Sion,
: ket agbalinto ti bantay a nasantoan a disso.
: Tagikuaento manen dagiti tattao ni Jacob
: ti daga a kukuada.
18: Kaslanto apuy dagiti tattao da Jacob ken Jose;
: dadaelendanto dagiti tattao ni Esau,
: ket ikisapdanto ida a kas iti panangikisap ti apuy iti garami.
: Awanto ti makalasat a kaputotan ni Esau.
: Siak, ni Yahweh, ti nagsao.
19: Umayto dagiti agnaed iti akin-abagatan ti Juda
: ket sakupenda ti Edom.
: Dagiti adda kadagiti akinlaud nga arisadsad dagiti turod
: parmekendanto ti Filistia.
: Tagikuaento dagiti Israelita ti daga ti Efraim ken Samaria;
: matnagto ti Galaad iti ima dagiti tattao ti Benjamin.
20: Agsublinto ti napagtalaw nga armada ti akin-amianan nga Israel,
: ket parmekennanto ti Fenisia
: agingga iti Sarepta iti akin-amianan a paset.
: Dagiti napagtalaw a taga-Jerusalem nga adda idiay Sardis
: parmekendanto dagiti ili
: iti akin-abagatan a paset ti Juda.
21: Dagiti maingel a lallaki ti Jerusalem
: rautendanto ti Edom ket iturayanda.
: Agarinto a mismo ni Yahweh.