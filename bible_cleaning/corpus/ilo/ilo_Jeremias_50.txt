1: Daytoy ti impakaammo kaniak ti Apo maipapan iti Babilonia ken kadagiti tattaona
2: Ipakaammom ti damag kadagiti nasion! Iwaragawagmo!
: Itedmo ti pagilasinan ket iwarasmo ti damag!
: Dimo ilimlimed!
: Naparmeken ti Babilonia!
: Naibabainen ni Bel!
: Naburburaken ni Marduk a didiosenna!
: Naibabainen dagiti imahen,
: narumrumeken dagiti didiosenna.
3: Immay ti maysa a nasion a taga-amianan tapno rautenna ti Babilonia ket paglangalangennanto. Agtatarayto nga agtalaw dagiti tattao ken dagiti animal, ket awanton ti agnaed sadiay.
4: Kuna ni Yahweh, Inton dumteng dayta a tiempo, agsasangitto dagiti tattao ti Israel ken Juda a mangsapul kaniak a Diosda.
5: Agdamagdanto no sadino ti dalan nga agpa-Sion ket surotenda. Makitulagdanto kaniak iti mataginayon a tulag, ket pulos a didanto salungasingen.
6: Mayarig dagiti tattaok kadagiti napukaw a karnero. Binaybay-an ida dagiti pastorda nga agkalkallautang kadagiti bambantay. Nagalla-allada a kasla karnero ket nalipatandan ti ayan ti balayda.
7: Darupen ida dagiti makasarak kadakuada. Kuna dagiti kabusorda, Saan a dakes ti inaramidtayo ta nagbasolda iti Apo . Nagtalek dagidi kapuonanda iti Apo ket rebbengda koma ti nagtalinaed a sipupudno kenkuana.
8: Panawanyo ti Babilonia, dakayo nga Israelita! Pumanawkayo iti dayta a daga! Dakayo ti umuna a pumanaw!
9: Tignayek ti bunggoy dagiti nabileg a nasion iti amianan. Parautkonto kadakuada ti Babilonia. Agmaymaysadanto a manggubat iti siudad ket parmekendanto. Saan nga agmintis ti panagpanada a kas kadagiti nalaing a mangnganup.
10: Masamsamanto ti Babilonia. Alaento dagiti agsamsam ti amin a kaykayatda. Siak, ni Yahweh, ti agsasao.
11: Kuna ni Yahweh, Dakayo a taga-Babilonia, sinamsamanyo ti nasionko. Agraragsak ken aglagtolagtokayo a sibaballigi, kaslakayo baka nga agir-irik iti trigo wenno kasla kabalio nga aggargaraigi,
12: ngem maibabain ken madadaelto ti siudadyo. Agbalinto ti Babilonia a kanumoan kadagiti amin a nasion. Agbalinto a let-ang. Natikagto nga awan ti danumna.
13: Gapu iti pungtotko, aglangalangto ti Babilonia ket awanto ti agnaed. Mabaybay-anto a narnarba ket makigtot ken masdaawto dagiti amin nga aglabas a makakita iti napasamak kenkuana.
14: Dakayo a pumapana, agsaganakayo a manggubat iti Babilonia. Lawlawenyo. Ibiatyo amin a panayo iti Babilonia agsipud ta nagbasol ken ni Yahweh.
15: Ipukkawyo ti ikkis ti gubat iti entero a siudad. Simmukon ti Babilonia. Natibbag ken narpuogen dagiti bakudna. Balsek dagiti taga-Babilonia. Balsenyo ngarud ida ket aramidenyo kadakuada ti kas iti inaramidda kadagiti sabsabali.
16: Diyo ipalubos nga agmula wenno agapit dagiti tattao. Mabutengto amin a ganggannaet sadiay iti armada a mangraut kadakuada ket agsublidanto kadagiti bukodda a daga.
17: Kuna ni Yahweh, Mayarig dagiti Israelita iti arban ti karnero a kinamatkamat ken winarawara dagiti leon. Rinangrangkay nga immuna ida ti ari ti Asiria. Kalpasanna, nginutngotan ni Ari Nebucadnesar dagiti tultulangda.
18: Gapu iti daytoy, siak, ni Yahweh a Mannakabalin-amin a Dios ti Israel, dusaekto ni Ari Nebucadnesar ken ti pagilianna a kas iti panangdusak idi iti emperador ti Asiria.
19: Isublikto dagiti Israelita iti dagada. Agpennekdanto a mangan kadagiti agtubo idiay Bantay Carmel ken iti sakup ti Basan, kasta met kadagiti katurturodan ti Efraim ken Galaad.
20: Inton dumteng dayta a tiempo, awanton ti basol a masarakan iti Israel ken ti kinadakes idiay Juda agsipud ta pakawanekto dagiti inispalko a tattao. Siak, ni Yahweh, ti nagsao iti daytoy.
21: Kuna ni Yahweh, Rautenyo dagiti tattao iti Merataim ken Pekod. Patayen ken dadaelenyo ida. Aramidenyo amin nga ibilinko kadakayo.
22: Mangngeg ti daranudor ti gubat iti daga. Adda dakkel a pannakadadael.
23: Mayarig ti Babilonia iti dakkel a martilio a nangburak iti entero a lubong. Ita, natukkotukkolen dayta a martilio. Nakigtot dagiti amin a nasion iti napasamak iti Babilonia.
24: Babilonia, binusornak ket natnagka a dimo napuotan iti palab-og nga insaganak nga agpaay kenka.
25: Linuktakon ti pagiduldulinak kadagiti armasko. Iti pungtotko, inruarkon ida agsipud ta adda trabaho nga ileppasko iti Babilonia. Siak ni Yahweh a Dios a Mannakabalin-amin.
26: Darupenyo iti amin a suli ket rakrakenyo dagiti nakaidulinan dagiti trigona. Buntonenyo dagiti sinamsamyo! Rebbekenyo ti siudad! Dikayo mangibati iti uray ania.
27: Papatayenyo dagiti amin a soldadona! Pukawenyo ida! Nasentensiaan a madadael dagiti tattao ti Babilonia! Dimtengen ti tiempo a pannakadusada.
28: Nagkamang idiay Sion dagiti nagtalaw idiay Babilonia ket imbagada ti panangibales ti Apo a Diostayo iti dakes nga inaramid ti Babilonia iti Templona.
29: Ibagayo kadagiti pumapana a rautenda ti Babilonia. Ibaonyo dagiti amin a makaammo nga agpana. Lakubenyo ti siudad! Diyo ipalubos nga adda makalibas. Ibalesyo kenkuana ti amin nga inaramidna kadagiti sabsabali agsipud ta sitatangsit a nangbusor kaniak, siak a Nasantoan ti Israel.
30: Ngarud, iti dayta nga aldaw, mapapatayto dagiti agtutubo a lallaki iti Babilonia kadagiti kalsada ti siudad. Mapasagto amin a soldadona.
31: Natangsitka, Babilonia, isut' gapuna a siak nga Apo a Dios a Mannakabalin-amin, busorenka. Dimtengen ti panangdusak kenka.
32: Maitibkol ken matumbakanto, sika a napalangguad a pagilian. Awanto ti tumulong kenka. Puorakto dagiti siudadmo ket mauramto dagiti amin nga adda iti lawlawmo.
33: Kuna ni Yahweh a Mannakabalin-amin, Maparparigat dagiti tattao ti Israel ken ti Juda. Guguardiaan ida a nalaing dagiti nangparmek kadakuada. Dida kayat a wayawayaan ida.
34: Ngem nabilegak a mangisalakan kadakuada. Yahweh a Mannakabalin-amin ti naganko. Isalakanko ida tapno yegko ti talna iti daga idinto a yegko ti riribuk kadagiti tattao ti Babilonia.
35: Kuna ni Yahweh,
: Agdisso ti kampilan iti Babilonia!
: Mapapatay dagiti tattaona,
: dagiti agtuturay ken mamasiribna.
36: Mapapatay dagiti ulbod a profeta
: anian a kinamaagda.
: Mapapatay dagiti soldadona
: anian a pannakakigtotda.
37: Mapapatay dagiti kabaliona;
: marakrak dagiti luganna a pakigubat.
: Mapapatay dagiti natangdanan a soldadona
: anian a kinakapuyda.
: Mapukaw dagiti gamengnamaala ken masamsamda.
38: Agtikag ti dagana
: ket agmaga dagiti karayanna.
: Napno ti Babilonia iti nakabutbuteng nga imahen
: a namagbalin a maag kadagiti tattao.
39: Ngarud, agnaedto sadiay dagiti musang, ken dagiti atap nga animal, agraman dagiti narugit a tumatayab. Pulos nga awanton ti agnaed sadiay. Saanton a pagnaedan iti agnanayon nga awan inggana.
40: Dadaelekto ti Babilonia a kas iti panangdadaelko idi iti Sodoma ken Gomorra ken kadagiti kabangibangda nga il-ili. Awanton ti agnaed sadiay. Ni Yahweh ti agsasao iti daytoy.
41: Adtoy, umay dagiti tattao
: nga aggapu iti amianan.
: Iti pungto ti daga,
: agsagsagana a makigubat ti maysa a nabileg a nasion.
42: Nagtagipana ken nagtagikampilanda,
: naranggas ken awan asida.
: Kasla daranudor ti taaw
: ti dalagudog dagiti kabalio a nagsakayanda.
: Sisasaganada a manggubat iti Babilonia.
43: Nadamag ti ari ti Babilonia ti kaaddada,
: awanen ti bilegna.
: Kasta unay ti butengna,
: mariknana ti ut-ot a kas iti ut-ot ti agpasikal.
44: Umayakto a kas iti leon a rummuar iti nasamek a bakir a mapan iti nalangto a pagaraban iti abay ti Karayan Jordan. Kellaatekto a kamaten dagiti taga-Babilonia ket agtataraydanto a mangpanaw iti siudadda. Iturayanto ida ti piliek a pangulo. Siasino ti kas kaniak? Siasino ti kumarit kaniak? Siasino ti agturay a bumusor kaniak?
45: Ngarud, denggenyo ti panggepko a maibusor iti siudad ti Babilonia ken kadagiti tattaona. Uray dagiti babassit nga annakda maitalawdanto ket makigtotto ti tunggal maysa.
46: Inton maparmek ti Babilonia, addanto napigsa nga ikkis ken daranudor a mangdayyeg iti entero a daga. Ti dung-awna mangngegto dagiti nasnasion.