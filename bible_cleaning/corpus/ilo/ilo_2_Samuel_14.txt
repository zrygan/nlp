1: Ammo ni Joab nga anak ni Zeruyas a mailiw unay ni Ari David ken ni Absalom.
2: Pinaayabanna ngarud ti maysa a masirib a babai nga agnaed idiay Tekoa. Idi sumangpet ti babai, kinuna ni Joab kenkuana, Agpaneska ket agparangka a kasla nagminatay. Bay-am a kusokuso ti buokmo. Ipakitam a kasla nabayagen nga agdungdung-awka.
3: Kalpasanna, inka iti ari ket ibagam kenkuana ti ibagak kenka. Imbaga ni Joab no ania ti sawen ti babai.
4: Dimmatag ti babai ken ni David, nagpakleb iti daga a mangipakita iti panagraemna kenkuana. Kinunana, Tulongannak kadi, Natan-ok nga Ari.
5: Ania ti masapulmo? sinaludsod ti ari.
: Natan-ok nga Ari, maysaak a napanglaw a balo, kinuna ti babai.
6: Adda dua nga annakko a lallaki. Iti naminsan nga addada iti away, nagapada. Awan ti naganawa kadakuada ket pinatay ti maysa ti kabsatna.
7: Ita, apo ari, nagmaymaysa dagiti kakabagiak a bimmusor kaniak. Kayatda nga alaen ti anakko tapno papatayenda met gapu iti panangpapatayna iti kabsatna. No patayenda ti anakko, sisiak laeng ti mabati. Pukawenda ti kakaisuna a namnamak ti biag; awan ti mabati a kaputotan ti asawak tapno mataginayon ti naganna.
8: Agawidkan, kinuna ti ari. Siak ti makaammo iti dayta.
9: Natan-ok nga Ari, kinuna ti babai, no aniaman ti aramidem, siak ken ti familiak ti akimbasol. Saan koma nga agbasol ti ari ken ti familiana.
10: Kinuna ti ari, No adda pay mangbutbuteng kenka, yamangmo kaniak ket dinakanto ringringgorenen.
11: Natan-ok nga Ari, kinuna ti babai, ikararagmo koma iti Apo a Diosmo a saan nga ituloy dagiti kabagiak ti panggepda nga agibales ket patayenda ti anakko. Ta no ituloyda ti panggepda, makaaramidda iti nadagdagsen a basol.
: Isapatak iti nagan ti Apo a sibibiag nga awan ti pakaan-anoan ti anakmo, insungbat ti ari.
12: Intuloy ti babai, Adda pay koma ibagak, Natan-ok nga Ari.
: Ibagam latta, kinuna ti ari.
13: Kinuna ti babai ken ni David, Apay nga inaramidmo ti kasta a kinadakes kadagiti tattao ti Dios? Saanmo nga impalubos nga agsubli ti anakmo. Ket inukommo ti mismo a bagim babaen iti saom.
14: Mataytayto amin; arigtay iti danum a saanen a maurnong kalpasan ti pannakaibuyatna. Uray ti Dios dina pasublien ti biag dagiti natay, ngem maipamuspusan ti ari a pasublien ti anakna a napagtalaw.
15: Immayko imbaga daytoy kenka, Natan-ok nga Ari, agsipud ta binutbutengdak dagiti tattao. Napanunotko a no ipudnok daytoy kenka, mabalin a dumngegka ket tulongannak.
16: Impagarupko nga ipangagnak ket ispalennak iti agpanggep a mangpatay kadakami nga agina tapno maisinakami a dua iti Israel ken iti impatawid ti Dios kadagiti tattaona.
17: Kinunak pay iti bagik a natalgedakto gapu iti karim, apo. Ngamin, mayarig ti ari iti anghel ti Dios ket mapaggiddiatna ti naimbag ken dakes. Sapay koma ta adda kenka ti Apo a Diosmo.
18: Simmungbat ti ari, Agsaludsodak kenka, ket ibagam ti pudno.
: Wen, Natan-ok nga Ari, kinuna ti babai, agsaludsodka latta.
19: Sinaludsod ti ari iti babai, Sinugsogannaka kadi ni Joab?
: Simmungbat ti babai, Isapatak iti nagan dagiti amin a nasagradoan a banag a diak mabalin a liklikan a sungbatan ti saludsodmo. Wen, pudno a ni ofisialmo a Joab ti nangisuro iti amin nga aramiden ken sawek.
20: Ngem inaramidna daytoy tapno marisut daytoy a parikut. Natan-ok nga Ari, masiribka a kas iti anghel ti Dios ket ammom amin a mapaspasamak iti daga.
21: Kalpasanna, kinuna ti ari ken ni Joab, Inkeddengko nga aramiden ti kayatmo a maaramid. Inka alaen ni agtutubo nga Absalom, ket yegmo ditoy.
22: Nagrukob ni Joab iti daga iti sangoanan ni David kas panangipakitana iti panagraemna. Kinunana, Bendisionannaka koma ti Dios, Natan-ok nga Ari. Ita, ammok a nagun-odko ti panagtalekmo gapu ta pinatgam ti nanumo a dawatko.
23: Dinagdagus ni Joab ti napan idiay Gesur ket inyawidna ni Absalom idiay Jerusalem.
24: Ngem imbilin ti ari a saan nga agyan ni Absalom iti palasio. Kinunana, Diak kayat a makita ti rupa ni Absalom. Iti kasta, nagnaed ni Absalom iti balayna ket saan a dimmatag iti ari.
25: Iti entero nga Israel, awan lalaki a nalatlatak ngem ni Absalom gapu iti kinataerna. Awan pamilawan kenkuana manipud ulo agingga iti dapanna.
26: Nakapuspuskol unay ti buokna, ket masapul a putdanna iti maminsan iti makatawen ta nadagsen unay no umatiddog. Agdagsen iti agarup lima a libra iti timbangan ti ari.
27: Uppat ti annak ni Absalomtallo a lallaki ken maysa a babai nga agnagan iti Tamar a nakapimpintas.
28: Dua a tawen a nagyan ni Absalom idiay Jerusalem ket pulos a dina nakita ti ari.
29: Kalpasanna, pinaayaban ni Absalom ni Joab tapno ibaonna a makisao iti ari, ngem madi ni Joab a mapan ken ni Absalom. Pinaayabanna manen ngem dina kayat ti mapan kenkuana.
30: Daytoy ti gapuna a kinuna ni Absalom kadagiti adipenna, Inkayo puoran ti talon ni Joab. Agabay ti talonmi ket namulaan iti sebada. Napanda ngarud pinuoran ti talon.
31: Dinagdagus ni Joab ti napan iti balay ni Absalom ket kinunana kenkuana, Apay a pinuoran dagiti adipenmo ti talonko?
32: Gapu ta saanka nga immay idi pinaayabanka, insungbat ni Absalom. Kayatko idi nga inka makisarita iti ari ket ibagam daytoy kenkuana: Apay a pinaalanak pay laeng idiay Gesur? Nasaysayaat koma no nagyanak sadiay. Intuloy ni Absalom, Inka iti ari ta ibagam a kayatko ti makisarita kenkuana. No kas pangarigan ta nagbasolak, nakasaganaak a mapapatay.
33: Iti kasta, napan ni Joab ken ni Ari David ket imbagana ti sao ni Absalom. Pinaayaban ti ari ni Absalom. Idi dumatag ni Absalom, nagrukob iti sangoanan ni David. Inungngoan ti ari ti anakna a mangipakita iti panangawatna kenkuana.