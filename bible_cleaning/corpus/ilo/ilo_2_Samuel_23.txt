1: Nagbalin a naindaklan ni David nga anak ni Jesse. Isu ti pinili ti Dios ni Jacob nga agbalin nga ari. Nalaing nga agputar kadagiti napipintas a kanta iti Israel. Dagitoy dagiti maudi a balikasna
2: Agsao kaniak ti espiritu ni Yahweh;
: adda kadagiti bibigko ti saona.
3: Nagsao ti Dios ti Israel,
: kinuna kaniak ti Bato ti Israel
: Ti ari a nalinteg ti panagturayna,
: ti mangituray nga agbuteng iti Dios
4: mayarig iti init nga agbannawag,
: no awan ulep,
: ti init a mamagrusing kadagiti ruot kalpasan ti tudo.
5: Kastoy ti panangbendision ti Dios kadagiti kaputotak,
: ta nakitulag kaniak iti agnanayon,
: maysa a tulag a di masalungasing,
: maysa a kari a pulos a di mabaliwan.
: Daytoy la a banag ti tarigagayak;
: daytoy ti balligik
: ket awan duadua nga ibanag ti Dios.
6: Ngem mayarig dagiti awanan dios kadagiti maibelleng a sisiit;
: awan makasagid kadakuada nga ima-ima.
7: Masapul nga agaramatka iti landok wenno pika;
: mamimpinsanto a mapuoranda.
8: Adtoy dagiti nagnagan dagiti agdindinamag a soldado ni David: umuna ni Joseb Bassebet a taga-Takemon ken pangulo ti Dagiti Tallo. Gayang ti inaramatna iti pannakigubatna kadagiti 800 a lallaki ket pinatayna amin ida iti naminsan laeng a ranget.
9: Ni Eleazar nga anak ni Dodo iti kapuonan ti Aho ti maikadua kadagiti agdindinamag a tallo. Iti naminsan, kinaritda ken ni David dagiti Filisteo a naguummong a makigubat. Nagsanud dagiti Israelita
10: ngem saan a simmurot ni Eleazar; maymaysa a nakiranget agingga a simkil ti imana ket dinan maibbatan ti kampilanna. Iti dayta nga aldaw, naindaklan ti panagballigi ni Yahweh. Kalpasan ti gubat, nagsubli dagiti Israelita iti yan ni Eleazar ket inikkatda dagiti kabal kadagiti natay a soldado.
11: Ni Samma nga anak ni Age a taga-Harar ti maikatlo kadagiti agdindinamag a tallo. Idiay Lehi ti naguummongan idi dagiti Filisteo a makigubat. Adda talon a namulaan iti patani iti dayta a lugar. Intarayan dagiti Israelita dagiti Filisteo
12: ngem saan a nagsanud ni Samma. Nagtakder iti tengnga ti talon, sinalaknibanna ket pinatayna dagiti Filisteo. Naindaklan ti panagballigi ni Yahweh iti dayta nga aldaw.
13: Idi umasideg ti panagani, simmalog ti tallo kadagiti Tallopulo a Mamaingel a napan iti Rukib ti Adullam nga yan idi ni David. Nagkampo idi ti maysa a bunggoy dagiti Filisteo iti Tanap ti Refaim.
14: Iti dayta a tiempo, adda ni David iti maysa a nasarikedkedan a turod ket maysa a bunggoy dagiti Filisteo ti nangsakup iti Betlehem.
15: Mailiw unay ni David ket kinunana, Adda koma la mapan mangala iti danum nga inumek iti bubon iti abay ti ruangan ti Betlehem!
16: Sinarakusok dagiti tallo nga agdindinamag a soldado ti kampo dagiti Filisteo, simmakdoda iti bubon ket impanda ti danum ken ni David. Ngem saan nga ininum ni David. Imbuyatna ketdi a kas daton iti Apo
17: sana kinuna, O Apo , saanko a mabalin nga inumen daytoy! Kasko la inumen ti dara dagitoy a lallaki a nangipusta iti biagda! Isut' gapuna a dina kayat nga inumen ti danum.
: Dagitoy dagiti aramid dagiti tallo nga agdindinamag a soldado a mangipakita iti kinaturedda.
18: Ni Abisai a kabsat ni Joab ni Zeruyas ti inada ti pangulo dagiti Tallopulo a Mamaingel. Inaramatna ti gayangna a nakiranget iti 300 a lallaki ket pinatayna ida; nagdindinamag met a kas kadagiti Tallopulo.
19: Isu ti kamainglan kadagiti Tallopulo ket nagbalin a panguloda ngem saan unay a nalatak a kas kadagiti Tallo.
20: Maysa met nga agdindinamag a soldado ni Benaias nga anak ni Jehoyada a taga-Kabzeel. Adu ti inaramidna a mangipakita iti kinaturedna agraman ti panangpatayna iti dua a mamaingel a soldado a Moabita. Iti naminsan a nagtudo iti niebe, napan iti maysa a rukib ket pinatayna ti maysa a leon.
21: Pinatayna ti maysa a nabaked nga Egipcio a siaarmas iti gayang. Pang-or ti armas ni Benaias a nangdarup iti Egipcio. Inagawna ti gayang ti Egipcio ket daytoy ti pinangpatayna kenkuana.
22: Dagitoy dagiti aramid ni Benaias a mangipakita iti kinaturedna. Isu ti maysa kadagiti Dagiti Tallopulo.
23: Isu ti agdindinamag kadakuada amin ngem saan a nalatak a kas kadagiti Tallo. Isu ti dinutokan ni David a pangulo dagiti guardiana.
2439: Dagiti dadduma a kameng dagiti Tallopulo a Mamaingel.
: Ni Asael a kabsat ni Joab
: Ni Elhanan nga anak ni Dodo a taga-Betlehem
: Ni Samma ken ni Elika a taga-Harod
: Ni Helez a taga-Pelet
: Ni Ira nga anak ni Ikkes a taga-Tekoa
: Ni Abiezer a taga-Anatot
: Ni Mebunnai a taga-Husa
: Ni Zalmon a taga-Aho
: Ni Maharai a taga-Netofa
: Ni Heleb nga anak ni Baana a taga-Netofa
: Ni Ittai nga anak ni Ribai a taga-Gabaa idiay Benjamin
: Ni Benaias a taga-Piraton
: Ni Hiddai a taga-tanap iti asideg ti Gaas
: Ni Abialbon a taga-Araba
: Ni Asmabet a taga-Bahurim
: Ni Elisaba a taga-Saalbon
: Dagiti annak ni Jasen
: Ni Jonatan
: Ni Samma a taga-Harar
: Ni Ahiam nga anak ni Sarar a taga-Harar
: Ni Eleifelet nga anak ni Ahasbai a taga-Maaca
: Ni Eliam nga anak ni Ahitofel a taga-Gilo
: Ni Hezro a taga-Carmel
: Ni Paarai a taga-Arab
: Ni Igal nga anak ni Natan a taga-Soba
: Ni Bani a taga-Gad
: Ni Zelek a taga-Ammon
: Ni Naharai a taga-Beerot isu ti para-awit iti armas ni Joab nga anak ni Zeruyas
: Ni Ira ken ni Gareb a taga-Jattir
: Ni Urias a Heteo.
: Agdagup amin iti 37 dagiti agdindinamag a soldado.