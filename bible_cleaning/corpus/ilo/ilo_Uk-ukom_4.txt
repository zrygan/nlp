1: Kalpasan ti ipapatay ni Ehud, nagbasol manen dagiti Israelita iti Apo .
2: Iti kasta, impalubosna a parmeken ida ni Jabin a Cananeo a nagari idiay Hasor. Ni Sisera ti pangulo ti armadana ket agnaed idiay Haroset-hagoiim.
3: Adda 900 a lugan a pakigubat ni Jabin. Naranggas unay ti panangiturayna kadagiti Israelita. Pinarigatna ida iti uneg ti 20 a tawen. Idi agangay, nagpatulongda ken ni Yahweh.
4: Kadagidi a tiempo, ni Debora a profeta ti ukom dagiti Israelita. Isu ti asawa ni Lappidot.
5: Masansan nga agtugaw iti sirok ti palma nga adda iti nagbaetan ti Rama ken Betel iti katurturodan iti Efraim. Ditoy ti papanan dagiti Israelita a pangrisutan kadagiti parikutda.
6: Iti maysa nga aldaw, pinaayabanna ni Barac nga anak ni Abinoam a taga-siudad ti Kedes idiay Neftali ket kinunana kenkuana, Ti Apo a Dios ti Israel imbilinna kenka daytoy, Mangayabka iti 10,000 a lallaki kadagiti tribu ti Neftali ken Zabulon ket ipanguloam ida a mapan idiay Bantay Tabor.
7: Ibaonkonto idiay Karayan Kison ni Sisera a pangulo ti armada ni Jabin tapno makiranget kenka. Addanto luglugan a pakigubat ken soldadona, ngem agballigikanto a mangparmek kenkuana.
8: Kinuna ni Barac ken ni Debora, Mapanak no kuyogennak, ngem no saan, diak mapan.
9: Simmungbat ni Debora, Ala, wen, kuyogenka, ngem saanto a sika ti mapadayawan no agballigika ta yawatto ti Apo ni Sisera iti maysa a babai.
: Nagrubbuat ngarud ni Debora ket nagkuyogda ken ni Barac a napan idiay Kedes.
10: Inayaban ni Barac dagiti tattao kadagiti tribu ti Zabulon ken Neftali ket 10,000 a lallaki ti simmurot kenkuana. Napan met ni Debora.
11: Kabayatanna, binangon ni Heber a Kineo ti toldana iti asideg ti Kedes, iti asideg ti kayo a lugo idiay Zaananim. Simmina kadagiti dadduma a Kineo a kaputotan ni Hobab a katugangan ni Moises.
12: Idi maammoan ni Sisera a napan ni Barac idiay Bantay Tabor,
13: inummongna dagiti 900 a landok a luganna a pakigubat ken dagiti amin a tattaona. Nagrubbuatda idiay Haroset-hagoiim ket napanda idiay Karayan Kison.
14: Kinuna ni Debora ken ni Barac, Inkan! Iti daytoy nga aldaw, pagballigiennaka ti Apo . Idalannaka tapno parmekem ni Sisera.
: Simmalog ngarud ni Barac idiay Bantay Tabor agraman dagiti 10,000 a tattaona.
15: Idi dimmarup ni Barac ken dagiti buyotna, kinibur ni Yahweh dagiti lugan ken tattao ni Sisera. Dimsaag ni Sisera iti luganna a pakigubat ket nagtartaray a pimmanaw.
16: Kinamat da Barac dagiti lugan a pakigubat ken ti buyot ni Sisera agingga idiay Haroset-hagoiim. Awan nakalasat iti entero nga armada ni Siseranapapatay amin a buyot.
17: Nagkamang ni Sisera iti tolda ni Jael nga asawa ni Heber a Kineo. Agkappia ngamin idi da Jabin nga ari ti Hasor ken ti familia ni Heber.
18: Sinabat ni Jael ni Sisera iti ruar ket kinunana kenkuana, Sumrekka, apo, sumrekka iti toldak. Dika agbuteng.
: Simrek ni Sisera ket inlemmeng ni Jael iti linged ti kurtina.
19: Kinuna ni Sisera kenkuana, Pangngaasim ta painumennak ta mawawak unay.
: Linuktan ni Jael ti lalat a supot a nakargaan iti gatas, pinainumna ni Sisera sana kinumotan manen.
20: Kinuna ni Sisera, Agyanka iti ridaw. No adda umay agsaludsod no adda immay a tao ditoy, ibagam nga awan.
21: Nakaturog ni Sisera gapu iti kasta unay a bannogna. Nangala ni Jael iti martilio ken maysa a pasok ti tolda. Nagin-inayad nga immasideg kenkuana sana pinatay babaen iti panangpasokna iti pispisna agingga a nagsalput iti daga.
22: Idi mapan agsapul ni Barac iti yan ti tolda, sinabat ni Jael ket kinunana, Sumrekka ta ipakitak ti lalaki a sapsapulem.
: Simmurot kenkuana iti uneg ket nakitana a natayen ni Sisera. Napasukan ti pispisna.
23: Iti dayta nga aldaw, babaen iti tulong ti Dios, nagballigi dagiti Israelita a nangparmek ken ni Jabin nga ari ti Canaan.
24: Intuloyda a sinunson ni Jabin agingga a naparmekda.