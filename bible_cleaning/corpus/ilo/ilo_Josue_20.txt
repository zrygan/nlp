1: Imbilin ni Yahweh ken ni Josue nga
2: ibagana daytoy kadagiti Israelita: Mangpilikayo kadagiti siudad a pagkamangan kas imbagak kadakay idi babaen ken ni Moises.
3: Mabalin nga agkamang sadiay ti siasinoman a makapatay a dina inggagara tapno malisianna ti agpanggep nga agibales.
4: Mabalinna ti agkamang iti maysa kadagitoy a siudad, dumatag iti pangukoman iti sango ti ruangan ti siudad ket ipalawagna kadagiti panglakayen ti napasamak. Pastrekendanto iti siudad, ikkanda iti pagyananna tapno agnaed sadiay.
5: No suroten sadiay ti tao a mangibales iti inaramidna, saanda nga isuko ta dina met inggagara a pinatay ti padana nga Israelita, ket awan met gurana kenkuana.
6: Agnaedto iti siudad agingga a mausig ti kasona iti sango dagiti tattao ken agingga a matay ti agdama a kangatoan a padi; kalpasanna, mabalinnanto ti agawid iti siudad a naggapuanna.
7: Pinilida ngarud ti Kedes idiay Galilea, iti katurturodan ti Neftali; Sikem iti katurturodan ti Efraim; ken Hebron iti katurturodan ti Juda.
8: Iti ballasiw ti Jordan, ken iti daya ti Jerico, iti let-ang iti Tanap, pinilida ti Beser iti sakup ni Ruben; Ramot iti Galaad, iti tribu ti Gad, Golan iti Basan, iti sakup ti Manases.
9: Dagitoy dagiti siudad a pagkamangan dagiti Israelita ken uray siasino a ganggannaet iti dennada. Siasinoman a makapatay, mabalinna ti agkamang kadagitoy a siudad tapno saan a balsen ti kabagian ti napatayna. Agyan sadiay agingga a malpas a mausig ti kasona iti sango dagiti tattao.