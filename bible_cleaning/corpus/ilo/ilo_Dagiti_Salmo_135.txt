1: Madaydayaw ti Apo .
: Idaydayawyo ti nagan ti Apo ,
: dakayo nga adipenna,
2: dakayo nga agserserbi iti balayna,
: iti Templo ti Diostayo!
3: Idaydayawyo ti Apo ,
: ta isu ket managparabur.
: Kantaanyo ti naganna,
: ta isu ket manangngaasi.
4: Pinilina ni Jacob nga agpaay kenkuana
: ken dagiti Israelita a kas kukuana.
5: Ammok a naindaklan ti Apo ,
: ket naturturay ngem dagiti amin a didiosen.
6: Aramidenna ti aniaman a pagayatanna
: sadi langit ken ditoy daga,
: iti taaw wenno iti yuyeng.
7: Manipud pungto ti daga, alaenna dagiti ulep a mangyeg bagio;
: parnuayenna ti kimat nga agpaay iti tudo,
: ket iruarna ti angin iti pagiduldulinanna.
8: Pinatayna amin nga inauna nga annak idiay Egipto,
: annak man ti animal wenno tao.
9: Sadiay, nakaskasdaaw dagiti inaramidna
: a pangdusana iti Faraon
: ken amin nga ofisialesna.
10: Adu a pagilian ti rinebbekna
: ket nabibileg nga ari pinatayna ida
11: Sihon nga ari dagiti Amorreo,
: Og nga ari ti Basan,
: ken amin nga ari ti Canaan.
12: Intedna ti dagada kadagiti tattaona;
: wen, intedna dagitoy kadagiti Israelita.
13: O Apo , agtalinaed nga agnanayon ti naganmo;
: malaglagipdakanto dagiti amin a kaputotan.
14: Salaknibanto ni Yahweh dagiti tattaona,
: ket wayawayaannanto dagiti adipenna.
15: Naaramid iti pirak ken balitok dagiti dios dagiti nasion,
: sinukog ida dagiti tattao.
16: Adda ngiwatda, ngem dida makasao;
: adda matada, ngem dida makakita.
17: Adda lapayagda, ngem dida makangngeg,
: ket awan anges nga aggapu iti ngiwatda.
18: Sapay koma ta maipada kadagiti didiosen
: dagiti nagaramid ken amin nga agtalek kadakuada.
19: Dakayo nga Israelita,
: idaydayawyo ti Apo .
: Idaydayawyo ti Apo ,
: dakayo a papadi ti Dios!
20: Dakayo a Levita,
: itan-okyo ti Apo .
: Itan-okyo ti Apo ,
: dakayo nga agdaydayaw kenkuana.
21: Idaydayawyo ti Apo idiay Sion,
: idiay Jerusalem a pagnaedanna.
: Madaydayaw ti Apo !