1: Daytoy ti pakdaar maipapan iti Damasco.
: Kinuna ti Apo , Saanton a maysa a siudad ti Damasco. Agbalinto laengen a gabsuon dagiti rebba.
2: Mabaybay-anto dagiti siudad ti Siria. Agbalindanto a pagaraban dagiti karnero ken baka ket awanto ti mangbugaw kadakuada.
3: Awanto ti mangsalaknib iti Israel ken mapukawto ti wayawaya ti Damasco. Maibabainto dagiti makalasat a taga-Siria a kas iti pannakaibabain dagiti Israelita. Daytoy ti sao ti Apo a Mannakabalin-amin.
4: Kinuna ti Apo , Dumtengto ti aldaw nga agpatingga ti kinadayag ti Israel, ket ti kinarang-ayna masuktanto iti kinapanglaw.
5: Mayarigto ti Israel iti talon a nagapas ken naanin dagiti mulana, kas iti maysa a talon iti Tanap ti Refaim kalpasan ti pannakatudtodna.
6: Manmanonto laeng a tattao ti makalasat. Mayarigto ti Israel iti kayo ti olibo a naburas ti amin a bungana malaksid iti dua wenno tallo a bunga iti rawisna wenno uppat wenno lima a bunga a nabati kadagiti sangana. Daytoy ti sao ni Yahweh a Dios ti Israel.
7: Inton dumteng dayta nga aldaw, agpatulongto dagiti tattao iti namarsua kadakuada, ti Nasantoan a Dios ti Israel.
8: Didanton agtalek kadagiti altar nga inaramidda wenno kadagiti bukodda a gapuanandagiti simbolo ni Asera a diosa ken kadagiti altar a pagpuoran iti insenso.
9: Inton dumteng dayta nga aldaw, mabaybay-anto dagiti siudad a nasayaat ti pannakasarikedkedna. Mapanawandanto a rebbarebba a kas kadagiti siudad dagiti Heveo ken Amorreo a pinanawanda idi sumungad dagiti Israelita.
10: Israel, nalipatamon ti Dios a mangispal kenka ken mangsalaknib kenka a kas iti natibker a bato. Nagipasdekka ketdi kadagiti minuyongan a sagrado tapno agdaydayawka iti ganggannaet a dios.
11: Ngem uray no agtubo ken agbusel dagiti mulam iti dayta met la nga aldaw a panagmulam, awanto latta ti maapitmo no di laeng riribuk ken di maep-ep a saem.
12: Kumaribuso dagiti nabileg a pagilian. Mayarig ti arimbangawda iti daranudor ti baybay ken iti panagbettak dagiti dadakkel a dalluyon.
13: Agdadarison a sumungad dagiti pagilian a kas kadagiti aglulumba a dalluyon, ngem ungtan ida ti Dios ket agsanudda. Kasda la mayangin a tapok iti bakras ti bantay, kas iti garami nga itayab ti alipugpog.
14: Iti sumipnget, mangpataudda iti pagbutngan, ngem sakbay ti bigat mapukawdan! Kastoy ti pagbanagan ti siasinoman nga agsamsam iti dagami!