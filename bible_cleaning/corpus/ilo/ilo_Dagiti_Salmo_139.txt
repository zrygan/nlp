1: O Apo , inusignak ket ammonak.
2: Ammom amin nga aramidko;
: ammom dagiti pampanunotko
: uray addaka iti adayo.
3: Agtartrabahoak man wenno agin-inanaak,
: ammom amin a gunayko, makitanak.
4: Uray sakbay nga agsaoak,
: ammomon ti innak ibalikas.
5: Addaka latta iti lawlawko,
: ket salaknibannak iti pannakabalinmo.
6: Diak matukod daytoy a pannakaammom kaniak;
: nauneg unay ket saanko a magaw-at.
7: Sadino ti papanak
: tapno malisianka?
: Sadino ti pagkamangak
: tapno maadaywanka?
8: No umuliak sadi langit,
: addaka met sadiay.
: No agiddaak iti lubong dagiti natay,
: masarakanka met sadiay.
9: No agtayabak a mapan iti
: labes ti leleggakan ti init,
: wenno agnaedak iti ngarab ti taaw iti laud,
10: addaka sadiay a mangiturong kaniak,
: ti kannawan nga imam kibinennak.
11: Mabalinko a dawaten iti sipnget nga ilemmengnak
: wenno agbalin a rabii ti lawag a manglikmut kaniak.
12: Ngem uray ti sipnget saan a sipnget kenka,
: ket ti rabii naraniag a kas iti aldaw;
: ta agpada kenka ti sipnget ken lawag.
13: Pinartuatmo ti amin a paset ti bagik,
: sinukognak iti tian ni inak.
14: Idaydayawka, ta rumbeng a kabutengka;
: datdatlag ken nakaskasdaaw dagiti aramidmo.
: Ammok daytoy iti amin a pusok.
15: Nakitam ti pannakabukel dagiti tulangko;
: naannad ti panagkakamangda iti tian ni inak,
: idi masuksukogak iti nalimed.
16: Nakitanak sakbay a mayanakak.
: Dagiti naituding nga aldawko
: nailanadda amin iti librom,
: uray awan pay nangrugi kadakuada.
17: Diak matukod dagiti pampanunotmo, O Dios;
: saan a mabilang ti kaaduda.
18: Mabilangko kadi ida?
: Saan, ta ad-aduda ngem ti darat.
: No makariingak addaakto pay laeng kenka.
19: O Dios, gudasem la koman
: dagiti managdakdakes!
: Panawandak la koman
: dagita a naranggas!
20: Padpadaksendaka dagitoy a tattao;
: agsaoda iti maibusor iti naganmo!
21: O Apo , kagurak unay
: dagiti manggura kenka!
: Kasta unay ti pananglaisko
: kadagiti bumusor kenka!
22: Saan a maikkat ti gurak kadakuada;
: ibilangko a kabusorko ida.
23: Usigennak, O Dios,
: ket ammoem ti adda iti pusok.
: Suotennak tapno makitam
: ti adda iti panunotko.
24: Wen, sukimatem no adda kinadakes kaniak,
: ket iturongnak iti nagkauna a dana.