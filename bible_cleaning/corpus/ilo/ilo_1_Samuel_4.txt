1: Iti dayta a tiempo, naguummong dagiti Filisteo a manggubat iti Israel. Nagrubbuat dagiti Israelita a mangsaranget kadakuada. Nagkampoda idiay Ebenezer, ket nagkampo met dagiti Filisteo idiay Afec.
2: Dimmarup dagiti Filisteo. Kalpasan ti napinget a ranget, naparmek dagiti Israelita ket agarup 4,000 kadakuada ti napapatay iti paggugubatan.
3: Idi nagsubli dagiti nakalasat iti kampo, kinuna dagiti pangulo ti Israel, Apay nga impalubos ti Apo a parmekendatayo dagiti Filisteo ita nga aldaw? Intay alaen ti Lakasa ti Tulag ni Yahweh idiay Silo tapno kumuyog kadatayo iti paggugubatan ket ispalennatayo kadagiti kabusortayo.
4: Nangibaonda ngarud kadagiti mapan idiay Silo. Innalada ti Lakasa ti Tulag ni Yahweh a Mannakabalin-amin a naisaad iti ngatoen dagiti kerubin. Kinuyog da Ofni ken Finees nga annak ni Eli ti Lakasa ti Tulag.
5: Idi maisangpet ti Lakasa, kasta unay ti riaw dagiti Israelita, ket uray la nagallangogan ti daga.
6: Nangngeg dagiti Filisteo ti ariwawa, ket kinunada, Ania ti kaipapanan ti panagdirdir-i dagiti Hebreo iti kampoda?
: Idi maammoan dagiti Filisteo a simmangpet ti Lakasa ti Tulag ni Yahweh iti kampo dagiti Hebreo,
7: nagbutengda ket kinunada, Adda dios a simmangpet iti kampoda. Nalpastayon! Awan pay ti kastoy a napasamak kadatayo!
8: Siasino ti makaisalakan kadatayo kadagidiay mannakabalin a didiosen? Isuda dagiti nangpapatay idi kadagiti Egipcio iti amin a kita ti didigra!
9: Tumuredkayo, Filisteo! Makirangetkayo a kas pudno a lallaki, ta no saan, agbalintayo a tagabu dagiti Hebreo, kas iti panangtagabutayo idi kadakuada. Makirangetkayo ngarud ket ipakitayo ti kinalalakiyo.
10: Sipipinget a nakirupak dagiti Filisteo. Naparmek dagiti Israelita ket nagtatarayda a nagawid. Nakaad-adu ti napapatay: 30,000 a mannakigubat nga Israelita.
11: Napapatay met da Ofni ken Finees nga annak ni Eli, ket innala dagiti Filisteo ti Lakasa ti Tulag ti Dios.
12: Manipud iti paggugubatan, maysa a lalaki iti tribu ti Benjamin ti nagtartaray a napan idiay Silo ket simmangpet sadiay iti dayta met la nga aldaw. Naray-ab ti kawesna ken tapoktapok ti ulona a mangipakita iti ladingitna.
13: Agtugtugaw idi ni Eli iti lugarna iti abay ti ruangan iti igid ti dalan. Agpadpadaan ta mariribukan unay a mangpampanunot no ania ti napasamak iti Lakasa ti Tulag.
: Inwaras ti lalaki ti damag iti ili, ket nagiikkis dagiti tattao gapu iti butengda.
14: Nangngeg ni Eli ti arimbangaw ket sinaludsodna, Ania ti kaipapanan daytoy nga ikkis?
: Nagdardaras ti lalaki a napan iti ayan ni Eli ket imbagana met kenkuana ti damag.
15: Agtawenen ni Eli iti 98 ket saanen a makakita.
16: Kinuna ti lalaki, Nakalibasak iti paggugubatan ket nagtartarayak nga immay ditoy ita nga aldaw.
: Ania ti napasamak, anakko? sinaludsod ni Eli.
17: Intarayan dagiti Israelita dagiti Filisteo, insungbat ti nagpadamag. Nakaad-adu ti napapatay a tattaotayo! Natay pay da Ofni ken Finees nga annakmo ket inagaw dagiti Filisteo ti Lakasa ti Tulag ti Dios!
18: Idi madakamat ti lalaki ti Lakasa ti Tulag, naliad ni Eli iti nagtugawanna ket narung-o ti tengngedna ta lakay unayen ken nalukmeg. Uppat a pulo a tawen a nagserbi ni Eli nga ukom iti Israel.
19: Masikog idi ti asawa ni Finees a manugang ni Eli, ket dandani agpasngay. Idi madamagna ti pannakaagaw ti Lakasa ti Tulag ken ti pannakatay ti katuganganna ken ni Finees nga asawana, pagammoan la ta nagpasikal ket naganak.
20: Idi agbugbugsoten, kinuna dagiti babbai a mangas-asikaso kenkuana, Pabilgem ta nakemmo. Lalaki ti anakmo.
: Ngem saan a simmungbat wenno nangikaskaso ti babai.
21: Pinanagananna ti maladaga iti Icabod, ta kunana, Pimmanawen ti dayag ti Dios iti Israel, kayatna a sawen, ti pannakaagaw ti Lakasa ti Tulag ken ti pannakatay ti katuganganna ken ti asawana.
22: Wen, awanen ti gloria ti Dios iti Israel gapu ta naagaw ti Lakasa ti Tulag ti Dios, kinunana.