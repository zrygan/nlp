1: Diosko, Diosko,
: apay a binaybay-annak?
: Immasugak kenka tapno tulongannak,
: ngem awan latta ti pannaranaymo.
2: Iti aldaw umawagak kenka, Diosko,
: ngem saamla a sumungbat,
: ken iti rabii, ngem awan inanak.
3: Ngem sika ti Nasantoan,
: naisaad iti trono nga itantan-ok ti Israel.
4: Sika ti nangitalkan dagiti ammami iti namnamada;
: wen, nagtalekda kenka ket insalakanmo ida.
5: Immawagda kenka ket ti peggad nalisianda;
: nagtalekda kenka ket saanmo a pinaay ida.
6: Ngem arigko iti igges, saan a tao,
: lalaisen ken uy-uyawen dagiti tattao.
7: Amin a makakita kaniak, pagang-angawandak;
: guyguyaban ken wingwingiwingandak.
8: Kunada, Nagtalekka iti Apo .
: Apay a dinaka isalakan?
: No ayatennaka ti Apo ,
: apay a dinaka tulongan?
9: Sika ti nangipaay iti talged iti pannakaipasngayko,
: inaywanannak idi maladagaak pay nga agsussuso.
10: Nagtalekak kenka manipud pannakayanakko;
: sikan ti Diosko manipud pay pannakaipasngayko.
11: Dinak adaywan ta agpeggadak,
: ket awan tumulong kaniak.
12: Adda dagiti kabusor iti lawlawko,
: kasda la atap nga arban ti baka.
: Nalikmutak kadagiti narungsot a toro iti Basan.
13: Ungapenda dagiti ngiwatda kaniak;
: arigda ti ngumerngernger a leon a sigagagar a mangalun-on.
14: Naibusen ti amin a pigsak,
: kasla danum a naibuyat.
: Agkutukoten amin a tultulangko,
: toy pusok kasla allid a marunaw iti unegko.
15: Namaga a kas tapok ti ngiwatko,
: ket dumket ti dilak iti ngadasko.
: Binaybay-annakon a matay
: iti tapok a nakapasagak.
16: Ti bunggoy dagiti managdakdakes lawlawendak;
: kasda la pangen ti aso a mangalikubkob kaniak,
: lasanglasangenda dagiti ima ken saksakak.
17: Agparangen dagiti amin a tulangko,
: mulmulagatannak dagiti kabusorko;
18: Pagsusugalanda dagiti pagan-anayko,
: pagbibinnunotanda ti kagayko.
19: O Apo , saannak kadi a panawan!
: Umaynak ispalen, darasennak a tulongan.
20: Iti kampilan, toy kararuak isalakanmo;
: kadagitoy nga aso ispalem toy biagko.
21: Iti ngiwat dagitoy a leon isalakannak;
: awan gawayko kadagitoy a toro nga atap.
22: Saritaekto kadagiti kailiak ti naganmo;
: kadagiti kongregasion idaydayawkanto
23: Dakayo nga adipen ti Apo ,
: agdaydayawkayo kenkuana;
: dakay a kaputotan ni Jacob, itan-okyo;
: dakay a tattao iti Israel, agrukbabkayo kenkuana.
24: Dina lipaten dagiti napanglaw,
: wenno baybay-an ida nga agsagaba;
: saanna met nga adaywan ida, ngem sungbatanna no agpatulongda kenkuana.
25: Iti dakkel a gimong,
: saritaekto dagiti inaramidmo;
: iti imatang dagiti amin a natulnog kenka,
: iruknoykonto ti inkarik a daton.
26: Manganto koma dagiti napanglaw agingga a mapnekda;
: agdaydayawto iti Apo
: dagiti mangbirok kenkuana.
: Rumang-ayda koma iti awan inggana!
27: Lagipendakanto ti tunggal maysa ditoy daga, Apo ;
: manipud iti amin a suli ti lubong
: umaydanto agkamang kenka ket agrukbabda.
28: Ni Yahweh, isu ti Ari,
: ket iturayanna dagiti amin a nasion.
29: Kenkuana, dagiti natangsit agtameddanto;
: kenkuana, dagiti amin a tao agruknoyto,
: isuda amin nga aggibus ken patay.
30: Agserbinto kenkuana dagiti sumarsaruno a kaputotan;
: ipakaammodanto ni Yahweh iti masakbayan a kaputotan.
31: Maibaganto kadagiti saan pay a nayanak,
: Insalakan ti Apo dagiti tattaona.