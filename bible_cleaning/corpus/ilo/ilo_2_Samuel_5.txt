1: Nagkaykaysa dagiti amin a tribu ti Israel a napan ken ni David idiay Hebron ket kinunada kenkuana: Adtoykami a kadaraam.
2: Iti napalabas, uray idi ari pay laeng ni Saul, sika ti mangipangpangulo iti armada ti Israel iti paggugubatan. Ket inkari kenka ti Apo nga ipanguloamto dagiti tattaona ket sikanto ti mangituray kadakuada.
3: Ngarud, napan dagiti amin a pangulo ti Israel ken ni ari David idiay Hebron. Nakitulag kadakuada iti imatang ni Yahweh. Inkonsagrarda ni David ket nagbalin nga ari ti Israel.
4: Tallopulo ti tawenna idi maisaad nga ari ket nagturay iti 40 a tawen.
5: Manipud Hebron, inturayanna ti Juda iti pito a tawen ken innem a bulan. Manipud Jerusalem, inturayanna ti Israel ken Juda iti 33 a tawen.
6: Dimteng ti tiempo a panangraut ni Ari David ken dagiti soldadona iti siudad ti Jerusalem. Impagarup dagiti Jebuseo nga agnaed sadiay a saanna a kabaelan a parmeken ti siudad, isu nga imbagada kenkuana, Dika makastrek ditoy. Kabaelandakay a sarangten uray dagiti bulsek ken pilay laeng.
7: Ngem pinarmek ni David ti sarikedked ti Sion ket pinanagananna iti Siudad ni David.
8: Iti dayta nga aldaw, kinuna ni David kadagiti tattaona, Amin nga agtarigagay a mangpapatay kadagiti Jebuseo, masapul a magnada nga umuna iti pagayusan ti danum tapno madanonda dagiti bulsek ken pilay a manggurgura kaniak a kas iti pananggurak kadakuada. Daytoy ti nangrugian ti pagsasao a Saan a makastrek dagiti bulsek ken pilay iti balay ti Apo .
9: Kalpasan ti panangagaw ni David iti sarikedked, nagnaed sadiay ket pinanagananna iti Siudad ni David. Pinalawana ti siudad manipud ti lugar a nagaburan iti daga iti akindaya a bangir ti turod.
10: Pimmigsa a pimmigsa ni David a kas agturay ta adda kenkuana ni Yahweh a Mannakabalin-amin.
11: Nangibaon ni Hiram nga ari ti Tiro kadagiti pannakabagina a mapan ken ni David. Pinatulodanna ni David kadagiti kayo a sedro, agraman kadagiti karpintero ken agkabkabiti tapno ibangonanda ni David iti palasiona.
12: Iti kasta, nabigbig ni David nga insaad ni Yahweh a kas ari ti Israel ket parang-ayenna ti pagarianna gapu kadagiti tattaona.
13: Pimmanaw ni David idiay Hebron ket napan nagnaed idiay Jerusalem. Sadiay, nangala kadagiti kamalala ken assawana. Naipasngay dagiti dadduma pay nga annakna.
14: Dagitoy dagiti nayanak idiay Jerusalem: Sammua, Sobab, Natan, Solomon,
15: Ibhar, Elisua, Nefeg, Jafia,
16: Elisama, Eliada ken ni Elifelet.
17: Idi maammoan dagiti Filisteo a naisaad ni David nga ari ti Israel, nagrubbuat ti armadada a mangtiliw kenkuana. Apaman a nadamag daytoy ni David, nagkamang iti nasarikedkedan a lugar.
18: Idi sumangpet dagiti mannakigubat a Filisteo, nagwarasda iti Tanap ti Refaim.
19: Nakiuman ni David ken ni Yahweh, Makirangetak kadi kadagiti Filisteo? Maparmekko kadi ida?
: Makirangetka kadakuada, insungbat ni Yahweh. Tulonganka a manggun-od iti balligi.
20: Iti kasta, napan ni David idiay Baal Perazim ket pinarmekna dagiti Filisteo.
: Winarawara ti Apo dagiti kabusorko a kas iti danum a nangsawang iti tambak, kinuna ni David. Daytoy ti gapuna a maaw-awagan dayta a disso iti Baal Perazim.
21: Idi pimmanaw sadiay dagiti Filisteo, nabatida dagiti diosda sadiay ket innala ida ni David ken dagiti tattaona.
22: Ngem nagsubli dagiti Filisteo. Sinakupda ti Tanap ti Refaim,
23: isu a nakiuman manen ni David ken ni Yahweh. Dimo darupen ida iti sango, kinuna ni Yahweh. Manglikawka ket darupem ida iti likudan, iti asideg dagiti kayo a balsam.
24: Inton mangngegmo dagiti danapeg iti ngatoen ti kakaykayoan, dagdagusem ti dumarup ta siak a magmagna nga umun-una ngem sika parmekek ti armada dagiti Filisteo.
25: Tinungpal ni David ti imbilin ni Yahweh. Napagsanudna dagiti Filisteo manipud Gabaa agingga idiay Gezer.