1: Madaydayaw ti Apo !
: Agyamankayo iti Apo ,
: ta isu ket naimbag;
: saan nga agpatingga
: ti di agbalbaliw nga ayatna!
2: Siasino ti makaibaga
: kadagiti amin a nakaskasdaaw nga aramid ti Apo ?
: Siasino ti makaipaay
: iti naan-anay a pagdaydayaw kenkuana?
3: Nagasat dagiti mangtungpal iti bilinna
: ken kanayon a nalinteg ti aramidna.
4: Lagipennak, O Apo ,
: inton paraburam dagiti tattaom;
: Tulongannak kadi inton isalakanmo ida.
5: Kayatko a makita ti irarang-ay dagiti tattaom,
: ket mairamanak iti ragsak ken rag-o dagiti pinilim a kukua.
6: Nagbasolkami a kas kadagidi kapuonanmi;
: naglabsingkami ket dakes dagiti inaramidmi.
7: Idi adda dagiti kapuonanmi idiay Egipto,
: dida inkankano dagiti nakaskasdaaw nga aramidmo.
: Nalipatanda dagiti adu nga ayat nga impaaymo,
: sinukirda ketdi ti Mannakabalin-amin iti Nalabaga a Baybay.
8: Nupay kasta, insalakanna ida kas inkarina,
: tapno maipakita ti naindaklan a pannakabalinna.
9: Binilinna ti Nalabaga a Baybay ket nagmaga,
: ket impanguloanna dagiti tattaona a bimmallasiw
: a nagna iti namaga a daga.
10: Insalakanna ida kadagiti gumurgura kadakuada;
: inispalna ida kadagiti kabusorda.
11: Nalmes dagiti kabusorda a kumamkamat,
: awan ti siasinoman kadakuada ti nakalasat.
12: Iti kasta, namati dagiti tattaona kadagiti karina,
: ket nagkantada kadagiti pagdaydayaw kenkuana.
13: Ngem iti apagbiit nalipatanda ti inaramidna;
: nagtignayda a dida inuray ti patigmaanna.
14: Idi addada iti let-ang nalabes ti gartemda
: ket sadiay sinuotda ti Dios.
15: Iti kasta, intedna ti kinalikagumanda,
: inyegna pay ti nakaro a sakit kadakuada.
16: Idi addada idiay let-ang, inapalanda ni Moises,
: kasta met ni Aaron a nasantoan nga adipen ti Apo .
17: Nagrengngat ti daga ket inalun-onna ni Datan,
: nagaburan ni Abiram ken ti familiana.
18: Bimmaba ti apuy kadagiti pasurotda,
: ket dagiti dakes a tattao naikisapda.
19: Nagaramidda iti sinan-baka a balitok idiay Horeb,
: ket nagrukbabda iti daytoy nga imahen.
20: Sinuktanda ti dayag
: iti imahen ti animal a ruot ti kanenna.
21: Linipatanda ti Dios a nangisalakan kadakuada
: babaen kadagiti nakaskasdaaw nga aramidna idiay Egipto.
22: Datdatlag dagiti pasamak
: iti Nalabaga a Baybay.
23: Idi imbaga ti Dios
: a pukawenna dagiti tattaona,
: bimmallaet ni Moises nga adipen a pinilina,
: ket dina impatuloy a bumtak ti pungtotna
: a mangdadael kadakuada.
24: Linaksidda ti napintas a daga,
: ta dida namati a tungpalen ti Dios ti karina.
25: Nagtantanabutobda iti uneg ti toldada,
: ket saanda nga impangag ti Apo .
26: Isut' gapuna a binallaaganna ida;
: insapatana a pukawenna ida iti let-ang,
27: ket iwarasna dagiti kaputotanda kadagiti pagilian,
: bay-anna ida a matay kadagiti ganggannaet a daga.
28: Nakipagdaydayaw met dagiti tattao ti Dios
: ken ni dios a Baal idiay Peor,
: ket nanganda kadagiti taraon a naidaton
: kadagiti awan biagna a didiosen.
29: Pinagpungtotda ti Apo gapu kadagiti aramidda,
: ket rimsua ti nakaro a didigra kadakuada.
30: Ngem nakibiang ni Finees ket dinusana ti nakabasol,
: iti kasta, simmardeng ti didigra.
31: Manipud idin, naibilang kenkuana daytoy a kas kinalinteg
: malaglagip ti inaramidna iti agnanayon awan inggana.
32: Pinagpungtotda ti Apo idiay ubbog ti Meriba,
: ket nagsagaba ni Moises gapu kadakuada.
33: Sinugatda ti riknana, nagsakit ti nakemna,
: ket nagubsang dagiti sao nga insawangna;
: dina pinampanunot no umno dagiti imbagana.
34: Kinuna ti Apo a patayenda dagiti tattao iti likmutda,
: ngem saanda a tinungpal ti imbilinna.
35: Nakiasawada ketdi kadakuada,
: ket tinuladda dagiti ugalida.
36: Nagdaydayawda kadagiti didiosenda,
: ket daytoy ti nakaigapuan ti pannakadadaelda.
37: Pinuoranda dagiti annakda
: a kas daton kadagiti demonio
38: ken kadagiti dios ti Canaan,
: pinapatayda dagiti awan basolna
: ket namulitan ti daga iti dara.
39: Iti kasta nga aramidda,
: tinulawanda dagiti bagbagida,
: ket tinallikudanda ti Dios.
40: Gapu itoy, nakapungtot ni Yahweh kadagiti pinilina;
: ginurana dagiti tattaona.
41: Inyawatna ida iti pannakabalin dagiti pagilian,
: ket inturayan ida dagiti gumurgura kadakuada.
42: Iti ima dagiti kabusorda, naparparigat ken naidadanesda,
: ket naan-anay ti panangiturayda kadakuada.
43: Namin-adu nga insalakan ni Yahweh ida,
: ngem inkeddengna ti panangsukirda kenkuana,
: ket nairemremda iti kinadakesda.
44: Nupay kasta, impangag ni Yahweh ti asugda,
: ket tinalliawna ti pakarigatanda.
45: Gapu kadakuada, linagipna ti katulaganna,
: ket nagbabawi gapu iti naindaklan nga ayatna.
46: Inallukoyna ti rikna
: dagiti nangadipen kadakuada a nangaasi kadakuada.
47: Isalakannakami, O Apo a Diosmi,
: ket alaennakami manipud kadagiti pagilian,
: tapno makapagyamankami ket idaydayawmi ti nasantoan a naganmo.
48: Idaydayawyo ti Apo a Dios ti Israel;
: idaydayawyo ita ken iti agnanayon awan inggana.
: Amen! kuna koma ti tunggal maysa.
: Madaydayaw ti Apo !