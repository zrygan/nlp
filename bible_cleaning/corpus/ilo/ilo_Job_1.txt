1: Adda idi maysa a tao nga agnagan iti Job nga agnanaed idiay Uz. Agdaydayaw iti Dios ket napudno kenkuana. Naimbag a tao ni Job ket saan nga agaramid iti dakes.
2: Sangapulo ti annakna: pito a lallaki ken tallo a babbai.
3: Adu ti animal a tarakenna: 7,000 a karnero, 3,000 a kamelio, 1,000 a baka ken 500 nga asno. Adu met ti adipenna ket isu ti kabaknangan iti deppaar ti Daya.
4: Agsisinnublat nga agpadaya dagiti lallaki nga annak ni Job ket kanayon met nga awisenda a dumar-ay dagiti kakabsatda a babbai.
5: Tunggal malpas ti padaya, bumangon a masapa ni Job ket agpuor kadagiti daton a maipaay iti pannakadalus dagiti annakna. Naipaugali nga aramidenna daytoy ta kunkunana iti bagina, Amangan no nagbasol dagiti annakko babaen iti pananglaisda iti Dios iti unegda.
6: Idi dumteng ti aldaw a panagparang dagiti nailangitan a parsua iti saklang ni Yahweh, kimmuyog met kadakuada ni Satanas.
7: Sinaludsod ni Yahweh kenkuana, Sadino ti naggapuam?
: Sinursursorko ti entero a daga, insungbat ni Satanas.
8: Napaliiwmo kadi ni adipenko a Job? sinaludsod ni Yahweh. Awan iti daga ti napudno ken awan pakapilawanna a kas kenkuana. Managbuteng kaniak ket saan nga agaramid iti dakes.
9: Kinuna ni Satanas, Agdaydayaw ngata kenka ni Job no awan ti imbag a magun-odna?
10: Sinalaknibam ni Job agraman ti familiana ken ti amin a sanikuana. Bendisionam ti amin nga aramidna ket inikkam iti adu unay nga animalna a mangsaknap iti entero a pagilian.
11: Ngem padasem man nga alaen ti amin a sanikuana ta kitaem no dinakanto ilunod!
12: Kinuna ni Yahweh ken ni Satanas, Ala wen, aramidem ti aniaman a kayatmo kadagiti amin nga adda kenkuana, ngem saanmo a dangran ni Job. Ket pimmanaw ni Satanas iti imatang ni Yahweh.
13: Iti maysa nga aldaw, idi agrarambak dagiti annak ni Job iti balay ti inauna a kabsatda a lalaki,
14: nagtartaray ti maysa a babaonen a napan ken ni Job. Kinunana, Agar-aradokami iti talon ket agar-arab met dagiti asno iti asidegmi.
15: Pagammoan, rimmaut dagiti taga-Sabe ket intalawda dagiti amin nga animal. Pinatayda dagiti amin nga adipenmo! Siak laeng ti nakalibas a mangipakaammo kenka iti napasamak.
16: Agsasao pay laeng ti adipen idi dumteng ti sabali nga adipen ket kinunana, Nakimat dagiti karnero ken dagiti agpaspastor ket natayda amin! Siak laeng ti nakalasat a mangipakaammo kenka iti napasamak.
17: Agsasao pay laeng ti adipen idi dumteng ti sabali pay nga adipen ket kinunana, Adda tallo a grupo dagiti Caldeo a nangdarup kadakami. Innalada amin a kamelio ket pinatayda amin nga adipenmo! Siak laeng ti nakalibas a mangibaga kenka iti napasamak.
18: Saan pay a nalpas a nagsao ti adipen idi dumteng ti sabali manen nga adipen ket kinunana, Agrarambak dagiti annakmo iti balay ti inauna a kabsatda.
19: Pagammoan, dimteng ti napigsa nga angin a naggapu iti let-ang. Rinebbana ti balay ket natay amin nga annakmo! Siak laeng ti nabati a mangibaga kenka iti napasamak.
20: Timmakder ni Job ket rinay-abna ti pagan-anayna gapu iti ladingitna. Kinuskosanna ti ulona sa nagpakleb iti daga ket nagdaydayaw.
21: Kinunana, Lamolamoak a nayanak ket matayakto met a lamolamo. Ti Apo ti nangted ket ita, isu met laeng ti nangala. Madaydayaw koma ti naganna!
22: Ngem uray kasta ti naaramid, saan a nagbasol ni Job. Dina pinabasol ti Dios gapu iti napasamak.