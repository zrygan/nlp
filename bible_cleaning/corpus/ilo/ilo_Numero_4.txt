1: Imbaga ni Yahweh ken ni Moises
2: a sensusenna dagiti Levita iti kapuonan ni Coat segun ti kapuonan ken familiada
3: ket ilistana dagiti amin a lallaki manipud dagiti agtawen iti 30 agingga iti 50 a mabalin nga agserbi iti Tolda ti Dios.
4: Adda pannakaibiang ti panagserbida kadagiti kasantoan a banag.
5: No umalis dagiti Israelita iti pagkampoanda, sumrek ni Aaron ken dagiti annakna iti Tolda, ikkatenda ti kurtina iti sango ti Lakasa ti Tulag sada yabbong iti lakasa.
6: Arpawanda ti lakasa iti nalamuyot a lalat, parabawanda iti lupot nga asul sada yusok dagiti assiw.
7: Arpawanda iti asul a lupot ti lamisaan a pakaikabilan ti tinapay a maidaton ken ni Yahweh sada iparabaw dagiti pinggan, dagiti malukong ti insenso, dagiti malukong dagiti daton ken dagiti harra a pagyanan ti arak a maidaton. Masapul nga adda latta tinapay iti lamisaan.
8: Abbonganda amin dagitoy iti nalabaga a lupot, arpawanda iti nalamuyot a lalat sada yusok dagiti assiw.
9: Mangalada iti asul a lupot ket abbonganda ti kandelero agraman dagiti pagsainganna, pagarsang, pagyarsangan ken amin a pagyanan ti lana ti olibo.
10: Balkotenda ti kandelero ken amin nga alikamenna iti nalamuyot a lalat ket ikabilda iti nasangal a pagawitan.
11: Abbonganda ti balitok nga altar iti asul a lupot, balkotenda iti nalamuyot a lalat sada yusok dagiti assiw.
12: Alaenda amin nga alikamen a maaramat iti Nasantoan a Disso, bungonenda iti asul a lupot, arpawanda iti nalamuyot a lalat ket ikabilda iti nasangal a pagawitan.
13: Ikkatenda dagiti nalanit a dapu iti altar sada aplagan iti purpura a lupot.
14: Iparabawda ti amin nga alikamen a maar-aramat iti altar; kas iti pagikkan iti beggang, pagadaw, pala ken palanggana. Kalpasanna, arpawanda iti nalamuyot a lalat ket yusokda dagiti assiw.
15: Inton orasen ti yaalisda, umay ti kapuonan ni Coat a mangawit kadagiti nasagradoan nga alikamen ken amin a ramramit dagitoy ngem kalpasan laeng a nabalkoten dagitoy ni Aaron ken dagiti annakna. Maiparit kadagiti kaputotan ni Coat a sagidenda dagiti nasagradoan nga alikamen ta matayda no sagidenda.
: Dagitoy ti awitenda tunggal mayakar ti Tolda a Paguummongan.
16: Aywanan ni Eleazar nga anak ni Aaron ti sibubukel a Tolda ket isu ti makaammo iti lana dagiti pagsilawan, ti insenso, dagiti daton a makan ken ti lana a pagkonsagrar, ken amin nga adda iti tolda a naidaton ken ni Yahweh.
17: Kinuna ni Yahweh kada Moises ken Aaron,
18: Diyo ipalubos a matay dagiti kaputotan ni Coat
19: iti yaasidegda kadagitoy kasasagradoan a banag. Tapno saanda a matay, umay ni Aaron ken dagiti annakna ket itudingna ti aramiden ti tunggal maysa ken no ania ti rebbengna nga awiten.
20: Ngem no sumrek dagiti Coatita iti Tolda ket kitaenda dagiti papadi a mangisagsagana iti pannakayalis dagiti nasagradoan a banag, matayda.
21: Imbaga ni Yahweh ken ni Moises
22: a pasensusna dagiti Levita iti kapuonan ni Gerson segun ti familia a nagtaudanda
23: ket mailista ti amin a lallaki, manipud dagiti agtawen iti 30 wenno nasursurok pay agingga iti 50 a mabalin nga agserbi iti Tolda ti Dios.
24: Akemda ti mangawit kadagiti sumaganad
25: ti Tolda a Paguummongan, ti akin-uneg a linongna, ti akinruar nga abbongna, ti nalamuyot a lalat nga arpawna, ti kurtina ti pagserkan,
26: dagiti kurtina ken dagiti tali ti paraangan iti lawlaw ti Tolda ken ti altar, dagiti kurtina iti pagserkan ti paraangan ken amin a masapsapul iti pannakaipatakder dagitoy. Aramidenda dagiti amin a trabaho a nasken kadagitoy.
27: Ikagumaan da Moises ken Aaron a kitaenda nga aramiden nga aramiden dagiti Gersonita dagiti amin a pagrebbenganda ken tungpalenda amin a maipaannong kadakuada.
28: Dagitoy dagiti annongen dagiti Gersonita iti Tolda ti Dios babaen iti panangimaton ni Itamar nga anak ni Aaron a padi.
29: Imbaga ni Yahweh ken ni Moises a sensusenna dagiti Levita iti kapuonan ni Merari segun ti familiada
30: ket ilistana ti amin a lallaki nga agtawen iti 30 agingga iti 50 a mabalin nga agserbi iti Tolda a Paguummongan.
31: Isuda ti para-awit kadagiti nasangal a pagawitan, balunet, adigi ken pagbatayan ti Tolda,
32: dagiti adigi, pagbatayan, pasok ken tali ti bakud iti aglikmut ti Tolda, agraman dagiti amin a masapsapul iti pannakaipatakderda. Naituding iti tunggal tao dagiti annongna nga awiten.
33: Dagitoy ti pagrebbengan dagiti kaputotan ni Merari iti panagserbida iti Tolda ti Dios babaen iti panangimaton ni Itamar nga anak ni Aaron.
3448: Kas imbilin ni Yahweh, sinensus da Moises, Aaron ken dagiti pangulo ti gimong dagiti tallo a kaputotan dagiti Levita: Coat, Gerson ken Merari. Inaramidda daytoy kas mayannurot iti sangakabbalayan ken familiada. Nailista ti amin a lallaki, manipud dagiti agtawen iti 30 ken nasursurok agingga iti 50 a mabalin nga agserbi iti Tolda a Paguummongan: Tribu Bilang Coat 2,750 Gerson 2,630 Merari 3,200 Dagup: 8,580
49: Nairehistro ti amin kas imbilin ni Yahweh ken kas imbilinna ken ni Moises, naituding ti pagrebbengan ti tunggal maysa nga agserbi wenno agbagkat.