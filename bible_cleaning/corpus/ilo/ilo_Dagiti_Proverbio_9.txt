1: Binangon ni Kinasirib ti balayna, ket nangipatakder iti pito nga adigi a pagsaadanna.
2: Nangparti iti animal a para iti padaya, nangtempla iti arak ket insaganana ti lamisaan.
3: Imbaonna dagiti katulonganna a babbai iti kangatoan a disso iti ili a mangipakaammo
4: Umaykayo, dakayo nga ignorante! Ket kadagiti maag, kinunana
5: Umaykayo, kanenyo ti taraonko ket inumenyo ti tinemplak nga arak.
6: Bay-anyo ti bunggoy dagiti ignorante a tattao ket agbiagkayto. Surotenyo ti dalan ti kinasirib.
7: No babalawem tapno suroam ti tao a mangipagarup a ti bagina ti kasayaatan, mapabainanka laeng. No tubngarem ti dakes a tao, masaktanka laeng.
8: Dimo babalawen tapno isurom ti tao a mangipagarup a ti bagina ti kasayaatan; kaguranaka iti kasta nga aramidem. Ngem no tubngarem ti masirib, raemennaka.
9: Aniaman nga ibagam iti masirib, manayonan pay ti kinasiribna. Aniaman nga ibagam iti nalinteg, mainayon iti ammona.
10: Tapno agbalinka a masirib, umuna pay nga agdaydayawka a sibubuteng iti Apo . No ammom ti Nasantoan, addaanka iti pannakaawat.
11: Paatiddogen ti kinasirib ti panagbiagmo.
12: No addaanka iti kinasirib, sika ti aglak-am iti imbag. Ket no laksidem ti kinasirib, sika ti agsagaba.
13: Mayarig ti kinamaag iti babai a naariwawa, awan ammona ken awan babainna.
14: Agtugaw iti ridaw ti balayna, wenno iti kangatoan a lugar iti ili,
15: ket padagasenna dagiti aglabas a maringgoran kadagiti aramidda.
16: Kunana, Sumrekkayo, dakay a nengneng! Kunana iti maag,
17: Nasam-it ti tinakaw a danum; naimas ti tinakaw a tinapay.
18: Saan nga ammo dagiti ayabanna a matay dagiti mapan sadiay, a dagiti nakastreken addadan iti lubong dagiti natay.