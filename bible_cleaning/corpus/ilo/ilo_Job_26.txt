12: Anian a panangtulongmo kaniak a nakapuy!
: Anian a panangispalmo kaniak
: nga awan gawayna!
3: Maysaak a maag ngem imbingayannak iti sursuro.
: Nagsayaat ketdin dagiti pammagbaga nga intedmo!
4: Ngem siasino ti dumngeg kadagita a saom?
: Siasino kadi ti nangipaltiing kenka nga agsao iti kastoy?
5: Agpigerger dagiti espiritu dagiti natay,
: iti kadandanuman iti uneg ti daga.
6: Sibabatad ti lubong dagiti natay iti imatang ti Dios;
: awan ti uray ania a makailinged kenkuana.
7: Inyukradna ti akin-amianan a tangatang
: imbitinna ti daga iti law-ang.
8: Ti Dios ti mangkarga kadagiti ulep iti danum,
: ngem dina ipalubos a bumtakda iti dagsenda.
9: Ilemmengna ti kabus a bulan
: iti likudan dagiti ulep.
10: Iti rabaw ti taaw, adda marka nga insaadna;
: kas beddeng ti lawag ken sipnget,
: nagtimbukel nga ugis ti inkabilna.
11: No tubngarenna dagiti adigi ti langit,
: agbuteng ken agpigergerda.
12: Naparmek ti baybay babaen iti pigsana,
: Babaen iti pannakabalinna,
: ni Rahab a dragon pinarmekna.
13: Pinaglawagna ti langit babaen iti angesna,
: ket ti imana ti nangpatay iti agliblibas a dragon.
14: Ngem rissik la dagitoy ti pannakabalinna;
: arasaas laeng ti nangngegtayo maipapan kenkuana.
: Siasino kadi ti makaawat
: iti pudno a kinatan-ok ti Dios?