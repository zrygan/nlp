1: Dumngegkayo, dakay amin a tattao!
: Ipangagyo daytoy, tattao iti amin a disso,
2: natan-ok man wenno nanumo,
: nabaknang man wenno napanglaw.
3: Nalawag dagiti innak ibalikas,
: nainsiriban dagiti innak isawang.
4: Yallingagko ti lapayagko iti maysa a pagsasao
: ket ilawlawagko ti kaipapananna
: bayat ti panagtokarko iti arpa.
5: Saanak nga agbuteng iti tiempo ti peggad,
: no kadagiti dakes a kabusor, malawlawak
6: wenno kadagiti tattao nga agtalek iti kinabaknangda,
: ket pagpasindayagda ti adu a sanikuada.
7: Pulos a dinto masubbot ti tao ti bagina;
: saanna met a mabayadan ti biagna iti Dios,
8: ta nangina unay ti subbot ti biag ti tao.
: Ti kabaelanna nga ibayad dinto makaanay
9: tapno mabalinna ti agbiag nga agnanayon,
: ket mailisi iti tanem.
10: Makita ti siasinoman nga uray dagiti masirib matayda,
: kasta met ti mapasamak kadagiti maag ken nengneng,
: ket mabati ti kinabaknangda kadagiti kaputotanda.
11: Dagiti tanemda ti taengda nga agnanayon,
: sadiay ti pagnaedanda iti amin a tiempo,
: uray pay no adda idi bukodda a daga.
12: Ti kinadaeg dina mailisi ti tao iti patay;
: matayto a kas kadagiti animal.
13: Kastoy ti pagbanagan dagiti agtalek iti bagida,
: Kastoy ti pagtungpalan dagiti mapnek iti kinabaknangda;
14: naitudingda a matay a kas karnero,
: ket ni Patay ti pastordanto.
: Parmekento ida dagiti nalinteg
: bayat ti panagrupsa ti bagida iti lubong dagiti natay,
: adayoda kadagiti pagtaenganda!
15: Ngem isalakannakto ti Dios;
: iti pannakabalin ni patay, alawennakto.
16: Dika agbuteng no bumaknang ti maysa a tao,
: no dagiti sanikuana, umadu la nga umadu,
17: ta inton matay dinanto maitugot ida;
: dinanto maikuyog iti tanem ti kinabaknangna.
18: Uray no mapnek ti tao iti agdama a biag,
: wenno maidaydayaw gapu iti kinarang-ayna,
19: matayto met laeng a kas kadagiti kapuonanna,
: ket maitiponto kadakuada iti sipnget nga awan inggana.
20: Ti kinadaeg dina mailisi ti tao iti patay;
: matayto a kas kadagiti animal.