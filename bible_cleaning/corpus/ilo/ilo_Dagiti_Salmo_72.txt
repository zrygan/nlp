1: O Dios, isurom ti ari
: a mangukom nga awan idumdumana;
: ibingayam kadi iti hustisia nga adda kenka
2: tapno napudno ti panangiturayna kadagiti tattaom,
: ket uray dagiti maidadanes
: mairupirda ti kalinteganda.
3: Rumang-ay koma ti daga ket aglablabonan;
: agturay koma ti kinalinteg iti daytoy a pagilian.
4: Iti panangukom ti ari,
: kitaenna koma a dagiti napanglaw maikkanda iti hustisia;
: dagiti marigrigat, tulonganna,
: ket parmekenna dagiti mangirurumen kadakuada.
5: Agdaydayaw koma kenka dagiti tattaom iti awan patinggana,
: kas ti panagpaut ti init ken ti bulan iti ayanda.
6: Arig koma ti ari iti tudo nga agtinnag iti tay-ak,
: kas arbis a mangsibog iti daga a natikag.
7: Agari koma ti kinalinteg bayat ti panagbiagna,
: adda koma rang-ay agingga nga awanen ti bulan.
8: Lumawanto ti pagturayanna agingga iti ballasiw ti taaw,
: manipud Karayan Eufrates dumanonto iti ungto ti daga.
9: Dagiti tattao ti let-ang agrukbabdanto kenkuana,
: mapasagto iti tapok dagiti kabusorna.
10: Umayto dagiti ari ti Tarsis
: ken dagiti purpuro ket itedda ti sagutda;
: yegto dagiti ari ti Sheba ken Seba ti datonda.
11: Agrukbabto dagiti amin nga ari kenkuana,
: agserbinto kenkuana dagiti amin a pagilian.
12: Arayatenna ti napanglaw nga umawag kenkuana,
: kasta met dagiti makasapul ken nabaybay-an tulonganna ida.
13: Naasi kadagiti nakurapay ken nakapuy;
: isalakanna ti biag dagiti makasapul.
14: Ispalenna ida iti pannakaidadanes ken kinaranggas;
: ispalenna ida ta napateg kenkuana ti biagda.
15: Agbiag koma ti ari iti agnanayon!
: Maikkan koma iti balitok ti Seba.
: Kanayon koma ti pannakaikarkararagna.
: Kanayon koma a maited ti bendision ti Dios kenkuana.
16: Umadu koma ti apit iti daga,
: makumotan koma dagiti turod iti mula
: kas kabunga dagiti adda idiay Libano.
: Umadu koma dagiti tattao kadagiti siudad,
: a kas iti kaadu ti ruruot iti tay-ak.
17: Pulos a dinto koma malipatan ti naganna;
: agpaut koma a kas iti init ti kinalatakna.
: Agdaydayaw koma dagiti amin a nasion kenkuana;
: dawatenda koma a bendisionan ti Dios ida
: a kas iti pannakabendision ti ari.
18: Idaydayawyo ti Apo , ti Dios ti Israel!
: Isu laeng ti makaaramid kadagitoy nakaskasdaaw a banag!
19: Idaydayawyo iti agnanayon ti nagloriaan a naganna;
: ket mapno koma ti sangalubongan iti dayagna!
: Amen! Amen!
20: Daytoy ti paggibusan dagiti kararag ni David nga anak ni Jesse.