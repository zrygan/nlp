1: Iti naminsan, nakaunget ni Yahweh iti Israel ket sinugsoganna ni David a mangyeg iti didigra kadagiti Israelita. Kinuna ni Yahweh kenkuana, Inka sensusen dagiti tattao ti Israel ken Juda.
2: Ngarud, binilin ni David ni Joab ken dagiti pangulo ti armada Inkayo sursoren ti amin a tribu ti Israel, manipud Dan agingga idiay Beerseba ket bilangenyo dagiti tattao. Kayatko a maammoan no mano ti bilangda.
3: Ngem insungbat ni Joab, Natan-ok nga Ari, sapay koma ta paaduen ti Apo a Diosmo iti maminsangagasut dagiti tattao ti Israel. Sapay koma ta addakanto pay la a biag inton aramidenna daytoy. Ngem apay a kayat ti Natan-ok nga Ari nga aramiden daytoy?
4: Nupay kasta, ti sao ti ari ti natungpal ket inaramid ni Joab ken dagiti ofisialesna ti bilinna. Pimmanawda iti ayanna ket napanda binilang dagiti Israelita.
5: Binallasiwda ti Jordan ket nagkampoda iti abagatan ti Aroer, ti siudad iti tengnga ti tanap, iti sakup ti Gad. Manipud sadiay, nagpa-amiananda a napan iti Jazer,
6: sa idiay Galaad ken idiay Kades iti daga dagiti Heteo. Napanda idiay Dan ket manipud Dan nanglikawda a napan iti laud ti Sidon.
7: Kalpasanna, nagpa-abagatanda a napan iti nasarikedkedan a siudad ti Tiro sa kadagiti amin a siudad dagiti Heveo ken Cananeo ket kamaudianna, idiay Beerseba, iti akin-abagatan a paset ti Juda.
8: Kalpasan ti siam a bulan ken 20 nga aldaw, nagsublida idiay Jerusalem; sinursorda ti entero a pagilian.
9: Indatagda iti ari ti dagup dagiti lallaki a mabalin nga agsoldado: 800,000 idiay Israel ken 500,000 idiay Juda.
10: Ngem kalpasan ti panagpasensus ni David, nariribuk ti konsensiana ket kinunana ken ni Yahweh, Nagbasolak iti nadagsen iti panangaramidko iti daytoy! Pangngaasim ta pakawanennak. Minamaag unay ti inaramidko.
1112: Kinuna ni Yahweh ken ni Gad a profeta ni David, Inka ibaga ken ni David nga ikkak iti tallo a pagpilian. Aramidek ti aniaman a pilienna. Iti sumuno a bigat, kalpasan ti ibabangon ni David,
13: napan kenkuana ni Gad sana imbaga ti sao ni Yahweh ket sinaludsodna, Ania ti kayatmo kadagitoy? Tallo a tawen a panagbisin iti dagam wenno tallo a bulan nga itartarayam dagiti kabusormo wenno tallo nga aldaw nga adda angol iti dagam? Panunotem a nalaing ket ibagam ti sungbatmo nga idanonko iti Apo ?
14: Insungbat ni David, Narikut ti sasaadek! Ngem diak kayat a dusaendak dagiti tattao. Yantangay ta manangngaasi ti Apo , bay-am nga isu ti mangdusa kadatayo.
15: Ngarud, nangyeg ni Yahweh iti angol iti Israel a nangrugi iti dayta a bigat ket nagpatingga iti intudingna a tiempo. Manipud Dan agingga idiay Beerseba, 70,000 nga Israelita ti natay.
16: Idi dandani dadaelen ti anghel ni Yahweh ti Jerusalem, imbabawi ni Yahweh ti panangdusana kadagiti tattao ket kinunana iti anghel nga agpappapatay kadakuada, Huston! Isardengmon!
: Adda idi ti anghel ti abay ti pagirikan ni Arauna a Jebuseo.
17: Nakita ni David ti anghel, ket kinunana ken ni Yahweh, Siak ti nagbasol. Siak ti nagaramid iti dakes. Ania aya ti inaramid dagitoy nanumo a tattao? Siak ken ti familiak ti rumbeng a dusaem.
18: Iti dayta met la nga aldaw, napan ni Gad ken ni David ket kinunana, Inka iti pagirikan ni Arauna ket mangbangonka sadiay iti altar nga agpaay iti Apo .
19: Tinungpal ni David ti bilin ni Yahweh ket napan a kas imbaga ni Gad kenkuana.
20: Idi makita ni Arauna a dumteng ti ari ken dagiti ofisialesna, rukob iti sangoanan ni David
21: ket sinaludsodna, Natan-ok nga Ari, apay nga addaka ditoy?
: Insungbat ni David, Umayko gatangen ti pagirikam a pangbangonak iti altar ti Apo tapno agsardeng ti didigra.
22: Alaem, Natan-ok nga Ari, kinuna ni Arauna, ket idatonmo iti Apo ti aniaman a kayatmo. Adtoy dagiti baka a mapuoran a kas daton iti altar; dagitoy dagiti sangolda ken dagiti pagirik a maaramat a pagsungrod.
23: Inted amin ni Arauna iti ari sana kinuna kenkuana, Sapay koma ta awaten ti Apo a Diosmo ti datonmo.
24: Ngem insungbat ti ari, Saan, gatangek. Diak mangidatag iti Apo kadagiti daton a pulos nga awan imbayadko. Ket ginatangna ti pagirikan ken dagiti baka iti 50 a bagi ti pirak.
25: Nangbangon iti altar nga agpaay ken ni Yahweh ket nangidatag kadagiti daton a mapuoran ken kadagiti daton a pakikappia. Impangag ni Yahweh ti kararagna ket simmardeng ti didigra iti Israel.