1: Umawagka, Job, ta kitaem no adda sumungbat.
: Adda kadi anghel a mabalinmo a pagkamangan?
2: Patayem la ti bagim gapu iti gura ken sakit ti nakem.
: Minamaag daytoy nga ar-aramidem.
3: Nakakitaak kadagiti maag a kasla natalged ti biagda,
: ngem dinawatko ti kellaat a pannakailunod dagiti taengda.
4: Saan a natalged dagiti annakda;
: iti pangukoman, awan mangikalintegan kadakuada.
5: Kanento dagiti mabisin ti mula ti maag,
: uray pay dagiti agtubo kadagiti siitan;
: ket apalanto dagiti mawaw ti sanikuana.
6: Saan nga agtubo ti kinadakes iti daga,
: wenno ti riribuk iti tapok.
7: Ti tao met laeng ti mangpataud iti rigatna,
: a kas met iti panagtaud ti rissik iti beggang.
8: No siak ti sika, agkamangak iti Dios,
: ket iparangko kenkuana ti pagtaktakderak.
9: Ditay maawatan dagiti naindaklan nga aramidna,
: ket dagiti milagrona saanda nga agpatingga.
10: Pagtudoenna ditoy daga
: ket padanumanna dagiti taltalon.
11: Wen, ti Dios ti mangitan-ok kadagiti napakumbaba,
: ken mangliwliwa kadagiti amin nga agladladingit.
1213: Lapdanna ti panggep dagiti nasikap,
: ket ipalab-ogna dagiti masirib
: iti kinasikapda met laeng,
: tapno saan nga agballigi ti aramidenda.
14: Agar-arikapda uray iti tengnga ti aldaw.
15: Ngem isalakanna dagiti napanglaw iti pakatayanda,
: ispalenna dagiti nakakaasi iti pannakailupitlupitda.
16: Ikkanna iti namnama dagiti napanglaw,
: ket pagulimekenna dagiti managdakdakes.
17: Nagasat ti tao a ti Dios ti mangdisiplina!
: Dimo ngarud guraen no tubngarennaka.
18: Bedbedan ti Dios ti sinugatna;
: agasanna met laeng ti dinunorna.
19: Kanayon a salaknibannaka
: tapno awan ti pakaan-anoam.
20: No dumteng ti bisin, biagennaka;
: no adda gubat, iti patay ispalennaka.
21: Salaknibannaka iti pannakapadpadakes;
: isalakannaka iti pannakadadael.
22: Katawaamto ti ranggas ken bisin;
: dimonto kabuteng dagiti atap nga animal.
23: Awanto ti bato dagiti aradoem a talon;
: didakanto darupen dagiti narungsot nga animal.
24: Iti kasta, natalgedkanto iti taengmo;
: inton bilangem dagiti karnerom,
: awanto ti napukaw kadakuada.
25: Adunto ti kaputotam,
: umadudanto a kas ruot iti daga.
26: Atiddogto ti panagbiagmo;
: napigsakanto pay laeng inton matayka
: kas trigo a nadanonan ti pannakaapitna.
27: Job, nasursuromi daytoy
: iti nabayag a panangad-adalmi.
: Pudno daytoy,
: ket ipangagmo ta pagimbagam.