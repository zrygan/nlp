1: Kalpasan ti nabayag nga ulimek, nagsao ni Job ket inlunodna ti aldaw a pannakayanakna.
23: O Dios, ilunodmo koma ti aldaw a pannakayanakko;
: ilunodmo koma ti rabii a pannakainawko.
4: Pagsipngetem koma dayta nga aldaw, O Dios;
: dimo koma lagipen ken lawaganen dayta nga aldaw.
5: Paglidemem ken pagsipngetem koma dayta nga aldaw;
: kumotam kadagiti ulep, ket abbongam ti init.
6: Ikkatem dayta a rabii iti tawen,
: ket saanmon nga ibilbilang.
7: Pagbalinem koma dayta a rabii a naliday;
: ikkatem ti amin a ragsakna.
8: Bilinem dagiti baglan
: a mangilunod iti dayta nga aldaw,
: dagiti baglan a makabael a mangbilin iti Leviatan.
9: Dimo koma pagraniagen ti baggak;
: dina koma makita ti bannawag.
10: Ilunodmo koma dayta a rabii
: ta pinalubosannak a nayanak,
: ket inyawatnak iti ladingit ken rigat.
11: Natayak la koman
: idi addaak pay la iti tian ni inak,
: wenno idi apaman a nayanakak.
12: Apay aya a sinaksaklotnak ni inak?
: Apay pay laeng a pinasusonak?
13: No natayak la koma idin,
: agin-inanaak koma itan.
14: Matmaturogak koman a kas kadagiti ari ken agtuturay
: a nangbangon manen kadagiti nadadael a palasio.
15: Wen, matmaturogak koman a kas kadagiti prinsipe
: a nangpunno kadagiti balayda iti balitok ken pirak.
16: Matmaturogak koman a kas kadagiti maladaga
: a natay a nayanak,
: a dida nakita ti lawag.
17: Idiay tanem, agsardeng ti kinadakes dagiti nakillo,
: ket sadiay, aginanan dagiti nabannog iti trabaho.
18: Uray pay dagiti balud adda talnada sadiay;
: saandan a maririawan ken mabugbugtak.
19: Addada amin sadiay, dagiti natan-ok ken nanumo,
: ket siwawayawayan dagiti tagabu.
20: Apay a maikkan iti silaw ti tao nga agbiag a nakaay-ay-ay?
: Apay a maikkan iti biag ti tao a napnoan pait ti kararuana?
21: Tarigagayanda ni patay,
: ngem saan met nga umay.
: Kaykayatda ti maitanem,
: ngem ti maaddaan iti uray ania a gameng.
22: Saanda a naragsak
: agingga a matay ken maitanemda.
23: Saan nga ipakaammo ti Dios ti masakbayanda,
: ket likmutenna ida iti alad.
24: Saanak a makapangan ngem agladingitak,
: ti panagas-asugko kasla danum a maibuyat.
25: Pumayso ti amin a kabutengko
: ken dagiti amin a kaamakko.
26: Awan talna wenno inanak,
: pulos a di agpatingga ti panagrigatko.