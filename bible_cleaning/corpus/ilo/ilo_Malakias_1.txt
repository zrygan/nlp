1: Daytoy ti mensahe ni Yahweh nga impakaammona ken ni Malakias nga ibagana kadagiti Israelita.
2: Kuna ni Yahweh kadagiti tattaona, Inay-ayatkayo. Ngem isungbatda, Kasano ti panangipakitam nga inay-ayatnakami?
: Isungbat ni Yahweh, Agkabsat da Esau ken Jacob, ngem inay-ayatko ni Jacob ken dagiti kaputotanna,
3: ket ginurak ni Esau ken dagiti kaputotanna. Dinadaelko ti katurturodan a pagilian ni Esau ket binaybay-ak ti dagana a pagtaengan dagiti atap nga animal.
4: No kuna dagiti Edomita a kaputotan ni Esau, Nadadael dagiti ilimi ngem bangonenminto manen ida, daytoy ti sungbat ni Yahweh a Mannakabalin-amin, Bangonenda latta ida ngem rebbaekto manen. Awaganto dagiti tattao ida iti Ti managdakdakes a pagilian ken Ti pagilian a kapungtot ti Apo iti agnanayon.
5: Makitanto a mismo daytoy dagiti Israelita ket kunadanto, Mannakabalin ti Apo uray pay iti ruar ti daga ti Israel!
6: Kuna ti Apo a Mannakabalin-amin kadagiti papadi, Raemen ti anak ti amana. Raemen met ti adipen ti apona. Siak ti amayo, ngem apay a didak dayawen? Siak ti apoyo, ngem apay a didak raemen? Lalaisendak, ngem saludsodenyo pay laeng, Kasano ti pananglaismi kenka?
7: Kastoy ti pananglaisyo kaniakagidatonkayo iti awan pategna a taraon iti altarko, ket saludsodenyo, Kasano ti dimi panangipakita a saankami nga agraem kenka? Ibagak kadakayobabaen iti panangipakitayo iti pananglaisyo iti altarko.
8: Ipagarupyo kadi a naimbag ti panangidatagyo kaniak iti bulsek, pilay wenno masakit nga animal? Padasenyo man ti mangted ti kasta nga animal iti gobernadoryo. Maragsakan ngata? Itedna ngata ti masapulyo?
9: Ita, dakayo a papadi, padasenyo man ti agdawat iti Dios tapno kaasiannatayo. Dina ipangag ti kararagyo ket dakayo ti akimbasol.
10: Kuna ti Apo a Mannakabalin-amin, Adda koma maysa kadakayo a mangirikep iti ruangan ti Templo tapno dikay makastrek a mangpasged iti awan serserbina nga apuy iti altarko. Diak maragsakan kadakayo, ket diak awaten dagiti daton nga idatagyo kaniak.
11: Agraem kaniak dagiti amin a tattao ditoy lubong. Iti sadinoman a disso, agpuorda iti insenso a maipaay kaniak ket agidatagda kadagiti makaay-ayo a daton. Isuda amin raemendak.
12: Ngem didak raemen no ibagayo nga awan serserbi ti altarko, ken no laisenyo ti taraon nga idatonyo sadiay.
13: Kunayo, Naumakamin kadagitoy! ket musiigandak. Mangidatagkayo iti tinakaw nga animal a kas datonyo kaniak wenno pilay wenno masakit. Ipagarupyo kadi nga awatek dagitoy?
14: Mailunod koma ti manangallilaw a mangidaton kaniak iti awan serserbina nga animal idinto nga inkarina a mangidatag kaniak iti nasayaat nga animal nga aggapu iti arbanna. Naindaklanak nga ari! Kabutengdak dagiti amin a tao iti amin a pagilian.