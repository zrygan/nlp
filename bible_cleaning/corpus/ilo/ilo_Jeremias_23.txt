1: Asi pay dagiti agtuturay a mangipalubos a mapapatay ken maiwarawara dagiti tattaok.
2: Daytoy ti kuna ti Apo a Dios ti Israel kadagiti agturay a rumbeng a mangaywan kadagiti tattaona, Winarawara ken pinapanawyo dagiti tattaok. Diyo inaywanan ida. Ita, dusaenkayo gapu kadagiti dakes nga inaramidyo.
3: Ayabakto dagiti natda a tattaok kadagiti daga a nangiwaraak kadakuada ket isublikto ida iti dagada. Adunto dagiti annakda, ket umadudanto.
4: Mangisaadakto kadagiti agtuturay a mangaywan kadakuada. Saandanton a mabuteng wenno agamak dagiti tattaok ket saankonton a dusaen ida. Siak, ni Yahweh, ti nagsao iti daytoy.
5: Kuna ti Apo , Umayen ti tiempo a panangpilik iti pagbalinek nga ari nga agtaud iti kaputotan ni David. Agturayto a sisisirib daytoy nga ari ket aramidennanto ti naimbag ken nalinteg iti entero a daga.
6: Bayat ti panagturayna, natalgedto dagiti tattao ti Juda ket awanto ti pagpeggadan dagiti Israelita. Panaganandanto dayta nga ari iti Ti Apo a Nangisalakan Kadatayo.
7: Umayen ti tiempo a saanton nga aramaten dagiti tattao ti naganko a sibibiag a Dios a pagsapata, siak a nangiruar kadagiti Israelita manipud Egipto.
8: Pagsapatadanto ketdi ti naganko a sibibiag a Dios a nangiruar kadagiti Israelita manipud kadagiti pagilian iti amianan, ken manipud kadagiti amin a lugar a nangiwarawaraak kadakuada. Agnaeddanto iti bukodda a daga.
9: Nadagsen ti barukongko
: ket agpigergerak.
: Gapu iti Apo ,
: wen, gapu iti nasantoan a saona,
: kaslaak la nabartek a lalaki,
: kaslaak la nakainum iti adu nga arak.
10: Napno ti daga iti tattao
: a nangtallikud iti Apo .
: Dakes ti panagbiagda
: ket saan a nasayaat ti panangusarda iti bilegda.
: Agdung-aw ti daga gapu iti panangilunod ti Apo
: ket magango dagiti ruot iti pagaraban.
11: Kuna ti Apo ,
: Agpapada dagiti profeta ken dagiti papadi
: a di agbuteng iti Dios.
: Naduktalak ida nga agar-aramid iti dakes
: iti mismo nga uneg ti Templo.
12: Nagalis ken nasipngetto ti dalanda;
: itublakkonto ida ket matuangda.
: Idissuorkonto ti didigra kadakuada;
: umadanin ti tiempo a pannakadusada.
: Siak, ni Yahweh, ti agsasao.
13: Nakitak ti panagbasol dagiti profeta ti Samaria
: nagsaoda iti nagan ni didiosen a Baal,
: ket inyaw-awanda dagiti tattaok nga Israelita.
14: Ngem nakitak a nakarkaro ti aramid dagiti profeta ti Jerusalem
: makikamalala ken agulbodda;
: tulonganda dagiti tattao nga agaramid iti dakes,
: isut' gapuna nga awan kadakuada ti agsardeng nga agaramid iti saan a rumbeng.
: Iti imatangko,
: dakesda a kas kadagiti tattao iti Sodoma ken Gomorra.
15: Iti kasta, siak, ni Yahweh a Mannakabalin-amin, ibagak daytoy a maibusor kadagiti profeta ti Jerusalem
: Pakanekto ida iti napait a mula,
: painumekto ida iti nasabidongan a danum.
: Ngamin, insaknapda ti saan a nadiosan nga aramid
: iti entero a daga.
16: Kuna ti Apo a Mannakabalin-amin kadagiti tattao ti Jerusalem, Pasig nga ulbod ti ipanamnama kadakayo dagiti profeta. Diyo ipangag ida ta ibagada dagiti arapaapda. Saan a nagtaud kaniak ti sasawenda.
17: Ibagbagada kadagiti tattao, dagiti tattao a saan a dumngeg iti saok, nga awanto ti pakaan-anoanda. Ibagada kadagiti nasukir nga awanto ti didigra a dumteng kadakuada.
18: Kinunak, Awan kadagitoy a profeta ti nakaammo kadagiti palimed ti Apo . Awan kadakuada ti nakangngeg wenno nakaawat iti mensahena. Awan kadakuada ti nangipangag ken nangtungpal iti saona.
19: Nadawel a bagio ti kayarigan ti pungtot ti Apo . Kasla allawig a bumtak iti ulo dagiti managdakdakes.
20: Saan nga agsardeng no dina maibanag ti amin a panggepna nga aramiden. Iti masakbayan, nalawag a maawatanto daytoy dagiti tattaona.
21: Kinuna ti Apo , Diak imbaon dagitoy a profeta ngem napanda latta. Awan ti mensahe nga intedko kadakuada, ngem nagsaoda latta iti naganko.
22: No naammoanda ti palimedko, impakaammoda koma ti saok kadagiti tattaok tapno pagpanawanda ti dakes a biagda ken dagiti dakes nga aramidda.
23: Siak ti Dios nga adda iti amin a lugar. Saan la a maymaysa a disso ti ayanko.
24: Awan ti makapaglemmeng iti disso a diak makita. Diyo kadi ammo nga addaak iti amin a lugar idiay langit ken ditoy daga?
25: Nangngegko ti kuna dagitoy a profeta nga agsao iti ulbod iti naganko. Ibagada nga impakaammok kadakuada dagiti mensahek iti tagtagainepda.
26: Kasano pay kabayag ti panangyaw-awan dagitoy a profeta kadagiti tattaok babaen kadagiti sao a pinarboda?
27: Ipagarupda a gapu kadagiti tagtagainepda, malipatandak dagiti tattaok a kas iti pananglipat kaniak dagidi kapuonanda ket simmurotda ken ni didiosen a Baal.
28: Ti profeta a nagtagtagainep, ibagana koma a tagainepna laeng, ket ti profeta a nakangngeg iti imbagak, ipakaammona koma a sipupudno ti mensahek. Ania aya ti arutang no maidilig iti trigo?
29: Kasla apuy ken martilio ti saok a mangburak iti bato.
30: Busorek dagiti profeta a mangibalikas iti sao ti padada a profeta sada ibaga a saok.
31: Busorek pay dagiti profeta nga agsao iti saoda met laeng ket ibagada a naggapu kaniak.
32: Imdenganyo ti kunak. Siak ni Yahweh. Busorek dagiti profeta a mangibaga iti tagtagainepda a pasig nga ulbod. Saritaenda dagitoy a tagtagainep ket yaw-awanda dagiti tattaok babaen iti panagulbod ken panagpangasda. Diak imbaon wenno imbilin a mapanda. Saanda a makatulong kadagiti tattaok. Siak, ni Yahweh, ti nagsao iti daytoy.
33: Kuna ti Apo , Jeremias, no saludsoden ti maysa kadagiti tattaok wenno profeta wenno padi no ania ti bilinko, kastoy ti ibagam, Dakayo ti dadagsenna ti Apo ket ibellengnakayo.
34: No adda maysa kadagiti tattaok wenno profeta wenno padi nga agkuna iti, Dadagsen ti Apo , dusaekto dayta a tao agraman ti familiana.
35: Kastoy koma ketdi ti sawen ti tunggal maysa iti gayyem wenno kabagianna, Ania ti sungbat ti Apo ? Ania ti kinuna ti Apo ?
36: Iti kasta, saandan a kunkuna a makapadagsen ti mensahek agsipud ta no adda mangibaga iti daytoy, pagbalinek ti mensahek a pudno a dadagsen kenkuana. Binallikug dagiti tattao ti sao ti Diosda, ti sibibiag a Dios, ni Yahweh a Mannakabalin-amin.
37: Jeremias, saludsodem kadagiti profeta, Ania ti insungbat ti Apo kadakayo? Ania ti imbaga ti Apo ?
38: No kunada, Makapadagsen ti mensahe ti Apo , ibagam kadakuada a gapu ta kinunada a daytoy idinto nga imbagak a dida ibaga,
39: pidutekto ida nga ipalladaw iti adayo kaniak, isuda ken ti siudad nga intedko kadakuada ken kadagidi kapuonanda.
40: Idissuorkonto kadakuada ti agnanayon a pannakaibabain ken pannakaumsi a dinto malipatan.