1: Umawagak kenka,
: O Apo a salaknibko.
: Denggem kadi ti asugko!
: No dinak ipangag,
: maipadaak kadagiti bumaba iti lubong dagiti natay.
2: Denggennak kadi no umasugak a tulongannak,
: iti nasantoan a templom, sitatag-ay dagiti imak.
3: Dinak kadi iraman a dusaen kadagiti nadangkes
: ken kadagiti agaramid iti saan a naimbag
: Dagitoy a tattao, no agsaoda kunam la no gayyem ida
: ngem napno met iti gura ti pusoda.
4: Dusaem ida gapu iti inaramidda,
: gapu iti amin a dakes a gapuananda.
: Wen, dusaem ida gapu iti aramidda;
: ipaaymo ti rumbeng a dusada!
5: Dida ikankano ti inaramid wenno gapuanan ni Yahweh.
: Iti kasta, dusaennanto ida
: ket agnanayon ti panagsagabada.
6: Idaydayawyo ti Apo ,
: ta impangagna ti panagdawatko iti tulongna!
7: Ni Yahweh ti pigsak ken kalasagko,
: kenkuana isaadko ti panagtalekko.
: Tinulongannak isut' gapuna nga agrag-oak;
: agkantaak kadagiti himno a pagdaydayaw kenkuana.
8: Ni Yahweh ti pigsa dagiti tattaona;
: salakniban ken isalakanna ti ari a pinilina.
9: Isalakanmo kadi, O Apo , dagiti tattaom,
: ket bendisionam ida, isuda, a kukuam!
: Sika koma ti pastorda,
: ket agnanayon nga aywanam ida.