12: Agpapan ita, sukirek latta ti Dios;
: diak malapdan ti agasug.
3: Ammok la koma ti pangsarakak kenkuana;
: innak biroken, mapanak iti ayanna.
4: Ipakaammok kenkuana ti sasaadek,
: ibagak kenkuana ti kalintegak.
5: Kayatko a maammoan no ania ti makunana
: kayatko a maawatan ti sungbatna.
6: Usaren ngata ti Dios ti bilegna kaniak?
: Saan! Ipangagnak no agsaoak.
: Diak agulbod, mabalinko ti agrason iti Dios.
7: Nalintegak a makilinnawag kenkuana,
: ket ikeddengna a mamimpinsan nga awan basolko.
8: Sinapsapulko ti Dios idiay Daya, ngem saanko a nabirokan.
: Sinapsapulko idiay Laud, ngem kaskasdi a diak nasarakan.
9: Adda inaramid ti Dios idiay Amianan ken Abagatan
: ngem kaskasdi a saanko a nasarakan.
10: Nupay kasta, ammo ti Dios ti amin nga addangko;
: no padasennak, masarakannanto a nadalus ti biagko.
11: Sursurotek a siaannad ti ituyangna a pagnaan,
: ket sipupudnoak a magna iti dalan.
12: Kanayon a tungpalek dagiti amin a bilinna;
: surotek ti pagayatanna, saan a ti tarigagayak.
13: Saan nga agbalbaliw ti Dios;
: awan ti makabael a mangbusor kenkuana.
: Awan ti makalapped kenkuana
: no agaramid iti kayatna.
14: Tungpalennanto ti intudingna kaniak;
: maysa laeng daytoy iti adu a panggepna,
15: ket agpigergerak iti buteng iti imatangna.
1617: Pinukaw ti Dios a Mannakabalin-amin ti turedko
: Ti Dios, saan a ti sipnget, ti nangyeg iti panagbutengko,
: uray no pinagbulseknak ti sipnget.