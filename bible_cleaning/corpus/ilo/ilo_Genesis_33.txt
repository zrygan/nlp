1: Nakita ni Jacob a sumungsungad ni Esau ken dagiti 400 a tattaona, isut' gapuna a biningayna dagiti annakna. Naipanda kadagiti innada, da Lea ken Raquel; ken kadagiti dua nga adipen a babbai.
2: Pinaunana dagiti dua nga adipen ken dagiti annakda. Simmaruno ni Lea ken dagiti annakna ket naudi ni Raquel ken ni Jose nga anakna.
3: Immun-una ni Jacob ngem isuda ket namimpito a nagrukob agingga a dimmanon iti sangoanan ti kabsatna.
4: Ngem nagtaray ni Esau a nangsabat kenkuana, inarakupna ni Jacob sana inagkan. Nagsangsangitda a dua.
5: Idi iwaras ni Esau ti panagkitana ket nakitana dagiti babbai ken ubbing, sinaludsodna, Siasino dagitoy kinakuyogmo?
: Isuda, apo, dagiti annak nga imparabur ti Dios kaniak, insungbat ni Jacob.
6: Ket immasideg dagiti tagabu a babbai ken dagiti annakda ket nagtamedda.
7: Kasta met ti inaramid ni Lea ken dagiti annakna sa da Raquel ken Jose.
8: Sinaludsod ni Esau, Ket daydiay sabali a bunggoy a nasabatko? Ania ti kayatna a sawen?
: Agpaay kenka tapno magun-odko ti panagtalekmo, insungbat ni Jacob.
9: Ngem kinuna ni Esau, Adu ti sanikuak, kabsatko. Alaem dagiti kukuam nga agserbi kenka.
10: Kinuna ni Jacob, Awatem koma no pudno a pinakawannakon. Kasla nakitak ti Dios iti pannakakitak kenka, ita ta inawatnak a siaayat.
11: Pangngaasim ta alaem dagitoy sagut nga inyegko nga agpaay kenka; kinaasiannak ti Dios ket intedna amin a masapulko. Saan a namingga ni Jacob a nanguy-uyot iti kabsatna agingga nga inawat ni Esau dagiti sagutna.
12: Kinuna ni Esau, Agrubbuatkayon ta intayon. Umun-unaak ngem dakayo.
13: Kinuna ni Jacob, Kas makitam, agkakapsut dagiti ubbing. Madanaganak met iti kasasaad dagiti karnero ken dagiti baka agraman dagiti agsussuso nga urbonda. No agap-apuratayo ket makarintarda iti uray maysa la nga aldaw, amangan no matayda.
14: Pangngaasim ta umun-unakan, ta sumarunoak nga agin-innayad. Ngem ikagumaak ti agdardaras kas kabaelan dagiti arban ken dagiti ubbing ket danonendakanto idiay Seir.
15: Mangibatiak ngarud iti sumagmamano a tattaok a mangkuyog kadakayo, kinuna ni Esau.
: Ngem kinuna ni Jacob, Uray saanen, ta kayatko la a magun-od ti panagtalekmo.
16: Nagluas ni Esau tapno agsubli idiay Seir iti dayta met la nga aldaw.
17: Ngem nagturong ni Jacob idiay Succot. Nangbangon sadiay iti balayna ken sapsapaw a paglinongan dagiti arbanna. Isu a napanaganan dayta a lugar iti Succot.
18: Simmangpet ni Jacob nga awan nakaan-anoanna idiay Sikem iti daga ti Canaan iti panaggapuna idiay Padan-aram. Nagkampo iti asideg ti ili, iti sanganayon a daga a
19: ginatangna kadagiti kaputotan ni Hamor nga ama ni Sikem iti sangagasut a bagi ti pirak.
20: Nangbangon sadiay iti altar a pinanagananna iti El, ti Dios ti Israel.