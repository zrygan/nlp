1: Saan a natungpal ti bilin ni Yahweh iti Israel nga awan ti mangala iti aniaman a nairanta a madadael iti Jerico. Maysa a lalaki nga agnagan iti Acan ti nangsukir iti bilin ket simged ti pungtot ni Yahweh kadagiti Israelita. Ni Acan ti anak ni Carmi ken apoko ni Zabdi nga anak ni Zera a nagtaud iti tribu ti Juda.
2: Nangibaon ni Josue iti sumagmamano a lallaki manipud Jerico a mapan idiay Ai, maysa a siudad iti daya ti Betel nga asideg iti Bet-aven. Pinasiimna kadakuada ti daga. Kalpasan ti panagsukimatda,
3: nagsublida ken ni Josue, ket impadamagda, Saan a masapul a rumaut ti amin a tattao. Dua wenno talloribu laeng ti ibaonmo a mangraut iti Ai, ta bassit a siudad.
4: Napan ngarud ti agtalloribu nga Israelita, ngem kapilitan a nagsanudda.
5: Kinamat ida dagiti tattao ti Ai manipud iti ruangan ti siudad agingga iti maysa a lugar a pagalaan iti bato ket pinapatayda ti 36 kadakuada iti salogan sadiay. Naupay dagiti Israelita ket nagbutengda.
6: Iti ladingit ni Josue ken dagiti pangulo ti Israel, rinay-abda ti pagan-anayda, inikkanda iti tapok dagiti uloda ket nagpaklebda iti daga iti sango ti Lakasa ti Tulag ni Yahweh agingga iti sumipnget.
7: Kinuna ni Josue, O Apo a Dios , apay nga inyegnakami pay laeng ditoy ballasiw ti Jordan? Tapno yawatnakami iti pannakabalin dagiti Amorreo? Tapno dadaelennakami? Naim-imbag la koman no nagbatikami idiay ballasiw.
8: Ania ti masaok ita, O Apo , ita ta intarayanen dagiti Israelita dagiti kabusor?
9: Inton madamag daytoy dagiti Cananeo ken dagiti amin a tattao iti pagilian, alikubkobendakami ket patayendakaminto amin. Ania ngarud ti aramidem tapno masalaknibam ti dayawmo?
10: Kinuna ni Yahweh ken ni Josue, Apay nga agpakpaklebka? Bumangonka.
11: Nagbasol ngamin ti Israel! Sinalungasingna ti katulaganmi ta nagala kadagiti naikari a madadael. Tinakawna daytoy, inyulbodna, ket intiponna kadagiti kukuana.
12: Daytoy ti gapuna a di kabaelan dagiti Israelita a sarangten dagiti kabusorda. Intarayanda ida agsipud ta nairantada metten a madadael. Diakon kumuyog kadakayo malaksid no dadaelenyo dagiti innalayo a nairanta a madadael.
13: Bumangonka! Pasantoem dagiti tattao ket pagsaganaem ida a dumatag kaniak. Ibagam nga agsaganada a sumango kaniak inton bigat ta siak a Dios ti Israel, kunak daytoy: Israel, adda kenka ti sumagmamano a banag a nairanta a madadael. Dimo kabaelan a sarangten dagiti kabusormo malaksid no ibellengmo dagitoy!
14: Ngarud, inton bigat, maidatagkayto a matribu-tribu. Agpasangonto ti tribu a mabunotko. Agpasangonto ti tunggal kaputotan ti familia a mabunot ti Apo . Agpasangonto ti tunggal miembro ti familia a mabunot ti Apo .
15: Ti siasinoman a pakasarakan kadagitoy a banag a nairanta a madadael, mapuoranto agraman ti familia ken amin a sanikuana. Inyegna ngamin ti nakaro a pannakaibabain ti Israel, ket sinalungasingna ti katulagak.
16: Kabigatanna, nasapa nga indatag ni Josue dagiti tribu ti Israel. Saggaysa nga indatagna ida. Nabunot ti tribu ti Juda.
17: Pinagpasangona dagiti kaputotan iti tribu ti Juda, ket nabunot ti grupo ni Zera. Indatagna ti partido ni Zera, kada familia, ket nabunot ti familia ni Zabdi.
18: Saggaysa nga indatag ni Zabdi ti familiana, ket nabunot ni Acan. Isu ti anak ni Carmi nga anak ni Zabdi nga anak ni Zera a nagtaud iti tribu ti Juda.
19: Kinuna ni Josue ken ni Acan, Anakko, ibagam ti pudno iti sango ni Yahweh a Dios ti Israel. Ipudnom kaniak ti inaramidmo. Dika aglibak kaniak.
20: Wen, pudno a nagbasolak iti Apo a Dios ti Israel, insungbat ni Acan. Daytoy ti inaramidko
21: Adda dagiti inagumak kadagiti nasamsamtayo; mairaman kadagitoy ti napintas a kagay Babilonia, agarup walo a libra a pirak ken maysa a barreta ti balitok nga agdagsen iti nasurok a dua a libra. Masarakanyo dagitoy a naikali iti uneg ti toldak, agraman ti pirak iti lansadna.
22: Nangibaon ngarud ni Josue iti sumagmamano a lallaki. Nagtatarayda a napan iti tolda, ket nasarakanda a pudno a naikali dagitoy, agraman ti pirak iti lansadna.
23: Inruarda dagitoy iti tolda sada impan ken ni Josue ken kadagiti amin nga Israelita, ket indissoda ida iti sango ti Apo .
24: Innala ni Josue ken amin nga Israel ni Acan, agraman ti pirak, ti kagay, ken ti barreta ti balitok nga indulinna. Inkuyogda met dagiti annakna, dagiti baka, karnero, asno ken amin a kukuana ket impanda ida iti tanap a maaw-awagan iti Riribuk.
25: Kinuna ni Josue, Insarsaraknakami ti riribuk! Ita nga aldaw, yeg met kenka ti Apo ti riribuk.
: Binatobato dagiti amin a tattao ni Acan agingga a natay. Pinuoran ken inuborda ti familiana ken dagiti amin a kukuana.
26: Ginaburanda iti bato ti bangkay ni Acan. Agpapan ita, adda pay la dayta a gabsuon ti bato. Isut' gapuna a maaw-awagan pay la dayta a disso iti Tanap ti Acor.
: Ket nagbaaw ti pungtot ni Yahweh.