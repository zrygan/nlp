1: Addaak iti hardinko, ay-ayatek ken nobiak.
: Agal-alaak iti mirra ken balsamok;
: kankanek ti rara ken ti dirok,
: in-inumek ti arak ken gatasko.
: Mangan ken uminumkayo, agayan-ayat,
: agingga a mabartekkayo iti ayat!
2: Matmaturogak ngem siririing toy riknak,
: mangngegko ti kaayan-ayatko nga agtuktok iti ridaw.
: Sumrekak man, biagko ken ay-ayatek,
: bassit a kalapatik nga awan pagkuranganna.
: Sibabasa ti ulok iti linnaaw ti agsapa.
3: Nakauksobakon;
: masapul kadi nga agbadoak manen?
: Nabuggoakon dagiti sakak,
: masapul kadi a rugitak manen ida?
4: Iniggaman ti kaayan-ayatko ti ridaw,
: ket naggagarak kenkuana, limmagto 'toy puso.
5: Timmakderak a mangpastrek iti kaayan-ayatko,
: sibabasa dagiti imak iti mirra,
: ket agar-aruyot dagiti ramayko
: idi uksotek ti balunet.
6: Inlukatko ti ridaw tapno sumrek
: ngem nakapanaw metten ti ay-ayatek.
: Kailiwko unay a denggen
: ti timekna!
: Binirokko ngem diak nasarakan;
: inawagak ngem awan simmungbat kaniak.
7: Nasarakandak dagiti agwanwanawan iti siudad;
: kinabkabildak agingga a nasugsugatanak.
: Dagiti guardia ti bakud pinigisda ti kagayko.
8: Babbai iti Jerusalem, ikariyo kaniak,
: a no masarakanyo ti ay-ayatek,
: ibagayo kenkuana a masakitak gapu iti ayat.
9: Kalibnosan kadagiti babbai,
: ania kadi ti nakaidumaan ti ay-ayatem kadagiti kaaduan?
: Ania la unay aya ti nakaskasdaaw kenkuana,
: ta masapul nga agkarikami kenka?
10: Nataer ken napigsa ti kaayan-ayatko
: naiduma kadagiti pinulloribu.
11: Nalinis ken pugot ti rupana,
: nangisit a kas iti wak ti kulot a buokna.
12: Napintas dagiti matana kas kadagiti kalapati
: iti asideg ti agay-ayus a waig,
: kalkalapati a nadigos iti gatas,
: ken sitatakder iti abay ti ubbog.
13: Dagiti pingpingna arigda napintas a hardin
: a napno iti mula ken bangbanglo.
: Kasla lirio dagiti bibigna
: a nababasa iti mirra.
14: Nasippukel dagiti takkiagna,
: ket nakasingsing iti adda batona.
: Nalinis ti bagina a kas iti marfil
: a napattokan iti safiro.
15: Kasla adigi nga alabastro dagiti sakana,
: a naisaad iti balitok.
: Nadaeg a kas iti Bantay Libano,
: a namulaan iti nalalayog a sedro.
16: Nasam-it nga agkan ti ngiwatna,
: mabatombalaniak iti amin nga adda kenkuana.
: Kastoy ti kayarigan ti ay-ayatek,
: babbai iti Jerusalem.