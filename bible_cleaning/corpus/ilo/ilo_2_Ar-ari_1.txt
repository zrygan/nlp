1: Kalpasan ti ipapatay ni Ahab nga ari ti Israel, immalsa ti pagilian ti Moab a maibusor iti Israel.
2: Natnag ni Ahazias nga ari ti Israel manipud iti balkon ti akingngato a kuarto ti palasiona idiay Samaria. Gapu ta nakaro dagiti sugatna, nangibaon kadagiti mapan makiuman ken ni Baalzebub a dios ti Ekron a siudad dagiti Filisteo, tapno ammoenda no maimbagan pay wenno saan.
3: Ngem binilin ti maysa nga anghel ni Yahweh ni profeta Elias a taga-Tisbe a sabtenna dagiti imbaon ni Ari Ahazias ket saludsodenna, Apay a mapankayo makiuman ken ni Baalzebub a dios ti Ekron? Gapu kadi ta ipagarupyo nga awan ti Dios iti Israel?
4: Ibagayo iti ari a kastoy ti sao ni Yahweh, Saanka a maimbagan kadagiti sugatmo, ipataymonto la ketdi dagita!
: Tinungpal ni Elias ti imbilin ti Apo .
5: Idi nagsubli dagiti naibaon, sinaludsod ti ari, Apay a nagsublikayo?
6: Insungbatda, Nasabatmi ti maysa a lalaki a nangibaga nga agsublikami ket sawenmi kenka ti sao ti Apo , Apay a mangibaonka kadagiti mapan makiuman ken ni Baalzebub a dios ti Ekron? Gapu kadi ta ipagarupmo nga awan Dios ti Israel? Saanka a maimbagan iti sugatmo; awan duadua a matayka!
7: Ania ti langa ti lalaki? sinaludsod ti ari.
8: Dutdotan ti pagan-anayna ken nagbarikes iti lalat, insungbatda.
: Isu ni Elias! impukkaw ti ari.
9: Nangibaon iti maysa a kapitan ken 50 a soldado a mangala ken ni Elias. Nasarakanda ni Elias nga agtugtugaw iti tapaw ti maysa a turod. Kinuna ti kapitan kenkuana, Tao ti Dios, paayabannaka ti ari.
10: No taonak ti Dios, kinuna ni Elias, agtudo koma iti apuy ket puorannaka agraman dagiti tattaom! Pagammoan, nagtudo iti apuy ket inkisapna ti kapitan ken dagiti soldadona.
11: Nangibaon manen ti ari iti maysa a kapitan ken 50 a soldado; napan ken ni Elias ket kinunana kenkuana, Tao ti Dios, imbilin ti ari nga umayka a dagus.
12: No taonak ti Dios, kinuna ni Elias, agtudo koma iti apuy ket puorannakayo agraman dagiti tattaom! Pagammoan, nagtudo iti apuy ket inkisapna ti kapitan ken dagiti soldadona.
13: Nangibaon manen ti ari iti maysa a kapitan ken 50 a soldado. Simmang-at iti turod, sa nagparintumeng iti sangoanan ni Elias ket impakpakaasina, Tao ti Dios, kaasiannak agraman dagiti tattaok. Dinakam papatayen!
14: Natay ti dua a kapitan ken dagiti soldadoda iti apuy a naggapu iti langit; ngem pangngaasim ta kaasiannakami!
15: Kinuna ti anghel ni Yahweh ken ni Elias, Kumuyogka kenkuana a bumaba ket dika agbuteng. Kimmuyog ni Elias iti kapitan a napan iti ari.
16: Kinuna ni Elias iti ari, Kastoy ti sao ti Apo Gapu ta nangibaonka kadagiti mapan makiuman ken ni Baalzebub a dios ti Ekrona kasla ti Dios iti Israel a pakiumanam, saanka a maimbagan. Dikanto makabangon iti iddam ket ditanton ti pakatayam!
17: Natay ni Ahazias kas kinuna ni Yahweh ken ni Elias. Gapu ta awan lalaki nga anak ni Ahazias, ni Joram a kabsatna ti simmukat kenkuana nga ari. Nagturay iti maikadua a tawen a panagturay ni Jehoram nga anak ni Jehosafat nga ari ti Juda.
18: Nailanad iti Pakasaritaan dagiti Ari ti Israel ti dadduma a pasamak iti panagturay ni Ari Ahazias.