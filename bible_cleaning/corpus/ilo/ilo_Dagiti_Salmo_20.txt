1: Sungbatannaka koma ti Apo iti aldaw ti riribuk!
: Salaknibannaka koma ti Dios ni Jacob!
2: Mangyeg koma iti tulong kenka manipud iti Templona,
: ket manipud Bantay Sion itedna ti saranayna.
3: Malagipna koma dagiti amin a datonmo,
: ket maragsakan iti amin a mapuoran a sagutmo.
4: Patganna koma ti tarigagaymo
: ket pagballigienna ti amin a panggepmo.
5: Ipukkawminto ti ragsakmi gapu iti balligim,
: ket rambakanmi ti panangabakmo
: babaen ti panangidaydayawmi iti Diostayo.
: Ited koma ti Apo dagiti amin a dawatmo!
6: Ita, ammokon a tulongan ti Apo ti ari a pinilina,
: sungbatanna manipud iti nasantoan a langitna,
: ket itedna kenkuana dagiti dadakkel a balligi
: babaen iti pannakabalinna.
7: Adda agtalek kadagiti pakigubatda a lugan;
: ti dadduma agtalekda met kadagiti kabalioda,
: ngem agtalektayo iti pannakabalin ti Apo a Diostayo!
8: Maidaramudom ken makusbodanto,
: ngem bumangon ken tumakdertayto!
9: Pagballigiem ti ari, O Apo ;
: sungbatannakami kadi no umawagkami!