1: Dumngegkayo iti daytoy, dakayo a babbai a taga-Samaria a lumuklukmeg a kas kadagiti mabmabsog a baka ti Basan, dakayo a mangparparigat kadagiti nakapsut, dakayo a mangidadanes kadagiti napanglaw ken mangbilin kadagiti assawayo a yegandakayo iti naingel nga inumen!
2: Gapu ta nasantoan ni Apo Dios , insapatana, Umayto dagiti aldaw a guyodendakayto nga ipanaw a kas ikan a nabanniitan.
3: Iguyoddakayto iti kaasitgan a rengngat ti bakud ket ipurruakdakayto.
4: Kuna ni Apo Dios , Dakayo nga Israelita, inkayo iti nasantoan a disso idiay Betel, ket paaduenyo sadiay ti salungasingyo! Inkay idiay Gilgal, ket ipapasyo ti agbasol. Mangitugotkayo kadagiti animal nga idatonyo iti tunggal bigat ken kadagiti apagkapulloyo iti tunggal maikatlo nga aldaw.
5: Idatagyo ti tinapayyo a kas daton a pagyaman ket ipalangguadyo dagiti daton a nagtaud iti nakemyo. Daytoy ti pagay-ayatyo nga aramiden.
6: Siak ti nangyeg iti bisin iti amin a siudadyo, isut' gapuna a naawanankayo idi iti kanen, ngem dikayo nagsubli kaniak.
7: Diak pinagtudo idi masapul unay ti mulayo ti danum. Pinagtudok iti maysa a siudad, ngem diak pinagtudo iti sabali. Nagtudo iti maysa a talon ngem nagmaga ti sabali.
8: Agkakapsut iti waw dagiti tattao iti sumagmamano a siudad a napan iti kabangibang a siudad tapno agsapul iti danum ngem awan makaanay nga inumen. Kaskasdi latta a saankayo a nagsubli kaniak.
9: Inyegko ti makasinit nga angin a nangpagango kadagiti mulayo. Inibus dagiti dudon ti amin a kaubasan ken minuyonganyo, dagiti kayoyo nga igos ken olibo. Ngem kaskasdi a dikay nagsubli kaniak.
10: Dinidigrakayo a kas iti panangdidigrak iti Egipto. Pinatayko dagiti agkabannuagyo iti gubat ket intalawko dagiti kabalioyo. Pinagbangsitko dagiti kampoyo ket nabuyok ti inang-angotyo. Ngem saankayo latta a nagsubli kaniak.
11: Dinadaelko ti sumagmamano kadakayo a kas iti panangdadaelko iti Sodoma ken iti Gomorra. Dakayo a nakalasat, kaskayo la sumsumged a bislak a naikkat iti apuy tapno saan a mauram. Ngem kaskasdi a saankayo a nagsubli kaniak, kuna ni Yahweh.
12: Dusaenkayo ngarud, tattao ti Israel, ket gapu ta aramidek daytoy, agsaganakayo a sumango iti panangukomko!
13: Ti Dios ti nangaramid kadagiti bantay;
: isu ti nangparsua kadagiti angin.
: Ipakaammona iti tao ti panunotna;
: pagbalinenna a rabii ti aldaw.
: Magna iti alimpatok ti daga.
: Daytoy ti naganna
: Ti Dios nga Apo a Mannakabalin-amin!