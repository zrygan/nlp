1: Denggenyo daytoy,
: O balay ni Jacob,
: dakay a maawagan iti Israel,
: dakay a kaputotan ni Juda.
: Agsapatakayo iti nagan ti Apo ,
: ket kunayo nga agdaydayawkayo iti Dios ti Israel,
: ngem saan a pudno ti sasawenyo.
2: Ket kaskasdi a natangsitkay a mangibaga
: nga umilikay iti nasantoan a siudad,
: ket agtalekkay iti Dios ti Israel
: nga Apo a Mannakabalin-amin ti naganna.
3: Kuna ti Apo iti Israel,
: Nabayagen nga impadtok ti mapasamakto;
: ket kellaat nga inaramidko!
4: Ammok a nasukirkayo,
: a natangkenkayo a kas landok,
: kaskayo la bronse a di makillo.
5: Nabayagen nga impadtok ti masakbayanyo,
: impakaammok dagiti mapasamak sakbay a maaramidda,
: tapno diyo kuna a gapuanan ida dagiti didiosen ken imahenyo.
6: Pimmayso dagiti amin nga impakaunak;
: annugotenyo a pudno dagiti padtok.
: Ita, ibagak a dumteng dagiti baro a bambanag,
: a diak pay impakaammo kadakayo a paspasamak.
7: Ita laeng nga ipalubosko a matungpalda;
: awan kastoy a napasamak idi.
: No adda, mabalinyo la koma a kunaen
: nga ammoyo amin ti maipapan kadagitoy.
8: Ammok a dikay mapagtalkan,
: ket manipud pannakayanakyo
: agdindinamagen ti kinasukiryo.
: Saanyo pay a nangngegan
: wenno naammoan daytoy ta dagiti lapayagyo nasullatanda manipud un-unana.
9: Tapno madaydayaw ti naganko,
: tiptipdek ti panagungetko;
: igawgawidko ket saankayto a dadaelen.
10: Ginugorankayo iti apuy ti panagsagaba,
: kas iti pannakagugor ti pirak iti urno;
: ngem natakuatak nga awan serserbiyo.
11: Ti aramidek, aramidek gapu kaniak
: diakto ipalubos a maibabain ti naganko,
: wenno adda sabali a mangala iti dayagko
: a nairanta a siak laeng ti pagpaayanna.
12: Kuna ni Yahweh,
: Denggendak, Jacob ken Israel nga inayabak!
: Siak ti Dios, ti umuna, ti maudi, ti maymaysa a Dios!
13: Impasdekko dagiti fondasion ti daga;
: inyukradko dagiti langlangit.
: No awagak ti langit ken daga,
: umayda a dagus ket dumatagda.
14: Aguummongkayo, dakay amin, ket denggendak!
: Awan kadagiti didiosen ti makaipadto
: a ti pinilik a tao rautenna ti Babilonia;
: aramidennanto ti kayatko nga aramidenna.
15: Siak ti nagsao ken nangayab kenkuana,
: inyegko ti balligina.
16: Umasidegkayo kaniak ket denggenyo ti ibagak.
: Manipud idi damo, awan inlimlimedko a sao
: inkagumaak a matungpal amin nga imbagak.
: Ita, inted ni Apo Dios ti pannakabalinna, ket imbaonnak.
17: Ti Nasantoan a Dios ti Israel,
: ni Yahweh a nangisalakan kadakayo, kunana
: Siak ni Yahweh a Diosyo,
: ti mangisuro kadakayo iti pagimbaganyo
: ken mangidalan iti rumbeng a papananyo.
18: No impangagyo dagiti bilinko,
: nagayus koma ti bendision nga agpaay kadakayo,
: kas iti waig a di maibus ti danumna.
: Nagtulid koma nga immay kadakayo ti balligi
: kas iti panagtulid dagiti dalluyon nga agpaigid.
19: Kas koma kadagiti darat
: ti kaadu dagiti kaputotanyo,
: diak koma impalubos a madadaelda.
20: Panawanyo ti Babilonia ket agbalinkayo a siwawaya!
: Idir-iyo a siraragsak ti damag,
: ket ipakaammoyo iti amin a lugar
: Insalakan ti Apo ti Israel nga adipenna!
21: Idi indalan ti Apo dagiti tattaona
: iti napudot ken natikag a let-ang,
: saanda a nagsagaba iti waw.
: Pinagrengngatna ti bato ket pimsuak ti danum
: tapno adda inumenda.
: Wen, pinagrengngatna ti bato,
: ket pimsuak ti danum.
22: Awan ti talna kadagiti managdakdakes, kuna ti Apo .