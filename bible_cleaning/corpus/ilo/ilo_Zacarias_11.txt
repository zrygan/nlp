1: Luktam dagiti ruanganmo, O Libano,
: tapno sumrek ti apuy a manguram kadagiti kayo a sedro a kukuam.
2: Agdung-awkayo, dakayo a saleng,
: ta natuangen dagiti sedro,
: napukanen dagiti nadayag a kayo.
: Agdung-awkayo, dakayo a lugo ti Basan,
: nadadaelen ti nasamek a kabakiran.
3: Agsangit iti nasaem dagiti agtuturay;
: napukawen ti dayagda.
: Denggenyo ti ngernger dagiti leon;
: ta nadadaelen ti bakir ti Jordan.
4: Kinuna kaniak ti Apo a Diosko, Agakemka a kas pastor ti arban ti karnero a nairanta a maparti.
5: Partien ida dagiti akinkukua ket dida madusa. Ilakoda ti karne ket kunada, Madaydayaw ti Apo ! Nabaknangkamin! Uray dagiti mismo a mangipaspastor kadakuada, dida kaasian ida.
6: Kinuna ti Apo , Diak kaasianen dagiti agnaed iti daga. Siak a mismo ti mangyawat iti tunggal tao iti pannakabalin ti agturay ken arina. Dadaelento dagitoy nga agtuturay ti daga ket awanto ti ikanawak iti pannakabalinda.
7: Tinangdanandak dagiti gimmatang ken naglako kadagiti karnero. Nagbalinak a pastor dagiti karnero a nairanta a maparti. Nangalaak iti dua a sarukod. Pinanaganak ti maysa iti Parabur ket ti sabali iti Timpuyog ket inaywanak ti arban.
8: Iti las-ud ti maysa a bulan, pinapanawko dagiti tallo nga agpaspastor a nanggura kaniak ta napukawko ti anusko kadakuada.
9: Kalpasanna, kinunak iti arban, Saanen a siak ti mangipastor kadakayo. No adda matay, bay-ak a matay. No adda madadael, bay-ak a madadael. Dagiti matda, bay-ak nga agiinnibusda.
10: Tinukkolko ti sarukodko a maaw-awagan iti Parabur, kas pakakitaan a nawaswas ti nagtulagan ti Apo ken dagiti amin a nasion.
11: Ngarud, nawaswas ti tulag iti dayta nga aldaw. Kitkitaendak dagiti aggatgatang ken dagiti aglaklako iti karnero ket ammoda a sao amin ti Apo dagitoy.
12: Kinunak kadakuada, No mayatkayo, itedyo ti tangdanko; no saan, bay-anyo. Tinangdanandak iti 30 a bagi ti pirak.
13: Kinuna ti Apo kaniak, Ikabilmo ti kuarta iti kaha ti Templo. Innalak dagiti 30 a bagi ti pirak, ti dakkel a gatad nga impagarupda a kaibatogan ti pategko, ket inkabilko iti kaha ti Templo.
14: Kalpasanna, tinukkolko ti maikadua a sarukod a maaw-awagan iti Timpuyog, ket nadadael ti timpuyog ti Juda ken ti Israel.
15: Kalpasanna, kinuna ti Apo kaniak, Agbalinka manen nga agpaspastor ngem ita, kas maysa nga awan serserbina.
16: Nangdutokak iti pastor a mangaywan iti arbanko, ngem dina met tulongan dagiti karnero nga agpeggad iti pannakadadael. Dina pay biroken dagiti napukaw, wenno agasan dagiti nasugatan, wenno pakanen dagiti nasalun-at. Sidaenna ketdi dagiti kalukmegan a karnero ket lapgisenna dagiti kukoda.
17: Nakabutbutengto ti pagbanagan dayta awan serserbina a pastor! Binaybay-anna ti arbanna. Dadaelento a mamimpinsan ti gubat ti pannakabalinna. Magangonto ti takkiagna ket agbulsekto ti makannawan a matana.