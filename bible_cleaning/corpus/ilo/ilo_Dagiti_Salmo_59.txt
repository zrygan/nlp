1: Isalakannak kadagiti
: kabusorko, O Diosko;
: salaknibannak kadagiti mangdarup kaniak!
2: Ispalennak kadagiti dakes a tattao;
: ikanawanak kadagiti mammapatay!
34: Kitaem! Agur-urayda a mangisikat kaniak;
: agtitimpuyog dagiti naranggas tapno busorendak.
: Sipapardasda nga agturong iti pagsanebanda
: nupay awan basol wenno salungasingko
: wenno aniaman a labsingko.
5: Agriingka, O Apo Dios a Mannakabalin,
: ket umaynak tulongan; sika a mismo ti kumita, O Dios ti Israel!
: Bumangonka ket dusaem dagiti nasion;
: dagiti managdakdakes ken mangliliput dimo kaasian!
6: Rinabii nga agsublida iti siudad;
: kasda la aso nga agtagtaguob bayat ti panagdakiwasda.
7: Denggem ti panagtabtabbaawda!
: Kasla kampilan dagiti balikas a rummuar iti ngiwatda,
: ta ipagarupda nga awan ti makangngeg kadakuada.
8: Ngem sika, O Apo , katkatawaam ida;
: pagang-angawam dagiti amin a nasion!
9: Agtalekak iti pigsam ket, awan ti pakaan-anoak;
: sika, O Dios, ti pagkamangak.
10: Umayto ti mangay-ayat kaniak a Diosko;
: ipakitananto ti pannakaparmek dagiti kabusorko.
11: Dimo patayen ida, O Dios,
: tapno di manglipat dagiti tattaok.
: Babaen iti pigsam, warawaraem ken dadaelem ida.
: Sika ti salaknibmi, O Apo!
12: Pasig a basol ti balbaliksenda;
: matiliwda koma iti kinatangsitda!
: Agsipud ta agilunod ken agulbodda,
13: dadaelem ida iti pungtotmo;
: wen, dadaelem ida agingga a mapukawda.
: Iti daytoy, maammoan a ti Dios ti agturay iti Israel,
: ket ti amin a daga ti sakupen ti pagturayanna!
14: Rinabii nga agsubli dagiti kabusorko iti siudad;
: kasda la aso nga agtagtaguob bayat ti panagdakiwasda.
15: Wen, arigda aso nga agbirbirok iti kanenda,
: ket agririda no bassit ti masarakanda.
16: Ngem agkantaakto iti maipapan iti bilegmo;
: wen, binigat nga ikantak ti di agbalbaliw nga ayatmo.
: Ta sika ti sarikedked ken salinongko no adda rigatko.
17: Idaydayawkanto, sika a salaknibko;
: ta sika, O Dios, a mangay-ayat kaniak ti sarikedkedko.