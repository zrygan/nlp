1: Jerusalem, kaska la babai nga awan idi ti anakna;
: ngem ita, mabalinmon ti agkanta ken umkis iti rag-o.
: Ad-adunto ti anakmo
: ngem ti babai a di pinanawan ti asawana.
2: Palawaem ti tolda a pagtaengam,
: silpoam dagiti talina
: ket palagdaem dagiti pasokna.
3: Palawaemto ti masakupan dagiti beddengmo;
: mapasublinto dagiti tattaom ti daga
: a pagnanaedan ita dagiti nasion.
: Adunto a tattao ti agnaed
: kadagiti siudad a langalang ita.
4: Dika agbutengdikanton maibabain;
: saankanton a malalais.
: Malipatamton ti kinagulibmo
: a kas asawa idi ubingka pay.
: Malipatamton ti nakaay-ay-ay
: a kasasaadmo a kas balo.
5: Kaslanto maysa nga asawa
: ti pannakilangen kenka ti Namarsua
: Apo a Mannakabalin-amin ti naganna.
: Isalakannakanto ti Nasantoan a Dios ti Israel
: isu ti agturay iti entero a lubong.
6: Israel, arigmo iti ubing pay nga asawa;
: nabaybay-anka ket napalalo ti ladingitmo.
: Ngem ayabannaka manen ti Apo ket kunana
7: Iti apagkanito, binaybay-anka;
: iti nasged nga ayatko,
: isublika iti arpadko.
8: Iti apagdarikmat, simged ti pungtotko
: ket pinanawanka.
: Ngem ipakitakto kenka ti agnanayon nga ayatko.
: Kastoy ti kuna ti Apo
: a mangisalakan kenka.
9: Idi tiempo ni Noe,
: inkarik a diakton layusen ti daga.
: Ita, ikarik a saankanton a kapungtot;
: dikanton ungtan wenno dusaen.
10: Mabalin a margaay dagiti turod ken bantay,
: ngem dinto agpatingga ti panagayatko kenka.
: Salluadakto iti agnanayon
: ti tulagko iti pannakikappia.
: Kastoy ti sao ti Apo a mangipatpateg kenka.
11: Kuna ti Apo ,
: Nakaay-ay-ay ken agsagsagabaka,
: O Jerusalem, siudad nga awan ti mangliwliwa.
: Bangonek manen dagiti fondasionmo,
: agkakapateg a bato ti pangtarimaanko.
12: Rubi ti usarekto
: a pangbangon kadagiti torrem.
: Agraniag a kas apuy dagiti batbato
: nga aramatek kadagiti ruanganmo.
: Napateg a batbato ti pangbangonko kadagiti bakudmo!
13: Siakto ti mangisuro kadagiti tattaom;
: paraburakto ida ket rumang-ayda,
: addanto kappia iti sidongda.
14: Patibkerrennaka ti kinalinteg ken hustisia.
: Awanton ti mangidadanes
: ken mamutbuteng kenka.
15: No addanto mangdarup kenka,
: awan ti pammalubosko.
: Maparmekto ti siasinoman
: a mangraut kenka!
16: Parsuaek ti mammanday,
: isu a mangpasged iti apuy
: ket agpanday kadagiti armas.
: Siak met la ti mangparsua iti mannakigubat
: nga agpapatay babaen iti armas.
17: Ngem awanto ti armas a makasugat kenka,
: ket no adda pakaidarumam,
: addanto latta sungbatmo a nakasagana.
: Salaknibakto dagiti adipenko,
: ket pagballigiekto ida.
: Daytoy ti sao ti Apo .