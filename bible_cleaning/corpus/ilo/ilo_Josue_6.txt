1: Narikpan ti Jerico ket naguardiaan tapno saan a mastrek dagiti Israelita. Awan ti makastrek wenno makaruar iti siudad.
2: Kinuna ni Yahweh ken ni Josue, Yawatko kenka ti Jerico ken ti arina, agraman dagiti natutured a soldadona.
3: Agmartsakayo, sika ken dagiti soldadom, ket lawlawenyo ti siudad, maminsan iti tunggal aldaw. Aramidenyo daytoy iti innem nga aldaw.
4: Masapul nga adda ti Lakasa ti Tulag iti sango dagiti pito a papadi a saggaysa ti iggemda a trumpeta. Iti maikapito nga aldaw, mamimpitonto a rikosenyo ti siudad idinto a puypuyoten dagiti papadi ti trumpetada.
5: Kalpasanna, puyotenda ti trumpetada iti napaut. Apaman a mangngeg dagiti tattao, aggigiddandanto nga agriaw ket marbanto ti bakud ti siudad. Sumrekto a dagus ti entero nga armada iti siudad.
6: Inayaban ngarud ni Josue dagiti papadi. Alaenyo ti Lakasa ti Tulag, kinunana kadakuada. Pito kadakayo ti magna iti sangoananna a nakaiggem iti trumpeta. Umun-una ngem dakayo dagiti soldado.
7: Imbilinna kadagiti tattao a rikosenda ti siudad; umun-una dagiti mannakigubat a magna iti sango ti Lakasa ti Tulag ni Yahweh.
89: Kas imbilin ni Josue, immun-una a nagrubbuat dagiti guardia a mannakigubat; simmaruno dagiti papadi a mangpuypuyot kadagiti trumpetada. Iti likudanda, adda dagiti papadi a mangaw-awit iti Lakasa ti Tulag a sinaruno dagiti guardia. Saan nga agsardeng ti pannakapuyot dagiti trumpeta.
10: Ngem binilin ni Josue a saan nga agriaw dagiti tattao ken dida agtagtagari malaksid no ibagana kadakuada.
11: Imbaonna ngarud dagiti papadi a mangaw-awit iti Lakasa ti Tulag ni Yahweh. Naminsan a rinikosda ti siudad. Nagsublida met laeng iti kampo a nangpalabasanda iti rabii.
1213: Kabigatanna, nasapa a bimmangon ni Josue ket iti maikadua a gundaway, rinikos dagiti papadi ken dagiti mannakigubat ti siudad iti isu met la nga urnosda iti napalabas nga aldaw: Immuna dagiti guardia sa dagiti papadi a mangpuypuyot iti trumpetada; kalpasanna, dagiti papadi a mangaw-awit iti Lakasa ti Tulag ni Yahweh, ket kamaudianna, dagiti guardia iti likud. Kabayatanna, mapuypuyot met dagiti trumpeta.
14: Iti sumaruno nga aldaw, linawlawda manen ti siudad iti naminsan sada nagsubli iti kampo. Innem nga aldaw a kastoy ti inaramidda.
15: Iti maikapito nga aldaw, nasapada a bimmangon ket namimpito a rinikosda ti siudad. Dayta laeng ti aldaw a namimpito a rinikosda ti siudad.
16: Iti maikapito a panangrikosda, sakbay ti panangpuyot dagiti papadi iti trumpetada, imbilin ni Josue kadagiti tattao nga agriawda. Kinunana, Inteden ti Apo ti siudad kadakayo.
17: Masapul a madadael a mamimpinsan ti siudad ken ti amin a linaonna a kas daton iti Apo . Ni laeng Rahab a balangkantis a babai, ken amin nga adda iti balayna ti maispal gapu ta inlemmengna dagiti imbaontayo nga espia.
18: Ngem diyo alaen ti aniaman a nairanta a madadael. No adda alaenyo kadagitoy, yegyonto ti riribuk ken pannakadadael iti kampo dagiti Israelita.
19: Nailasin nga agpaay iti Apo ti amin a naaramid iti pirak, balitok, bronse wenno landok. Masapul a maipanda iti pagidulinan iti gameng ti Apo .
20: Pinuyot ngarud dagiti papadi ti trumpetada. Apaman a nangngeg dagiti tattao, nagriawda, ket narba a namimpinsan dagiti bakud ti siudad. Nagtartarus a simrek ti entero nga armada iti siudad ket sinakupda.
21: Inuloyanda babaen iti kampilan dagiti amin nga adda iti siudad, lallaki ken babbai, ubbing ken lallakay. Pinatayda met dagiti baka, karnero ken asno.
22: Imbilin ni Josue kadagiti dua a lallaki a naibaon nga espia, Inkay iti balay ti balangkantis a babai, ket iruaryo agraman ti amin a familiana, kas inkariyo kenkuana.
23: Napanda inruar ni Rahab, ni tatangna, ni nanangna, dagiti kakabsatna ken dadduma a kameng ti familiana. Impanda amin ida, agraman dagiti tagabu iti asideg ti kampo dagiti Israelita.
24: Kalpasanna, pinuoranda ti siudad ket pinadapuda dagiti amin a linaonna, malaksid dagiti alikamen a naaramid iti balitok, bronse ken landok. Innalada ket inkabilda ida iti pagidulinan iti gameng ni Yahweh.
25: Ngem inispal ni Josue ni Rahab a balangkantis a babai ken amin a kakabagianna, gapu ta inlemmengna dagiti dua nga espia nga imbaon ni Josue iti Jerico. Agpapan kadagitoy nga aldaw, agnaed pay laeng ti kaputotan ni Rahab idiay Israel.
26: Iti dayta a tiempo, siiinget nga impakdaar daytoy ni Josue,
: Siasinoman a mangbangon iti siudad nga Jerico, ilunodto ti Apo .
: Siasinoman a mangikabil iti fondasion,
: matayto ti inauna nga anakna a lalaki.
: Siasinoman a mangikabil kadagiti ruanganna, matayto ti inaudi nga anakna.
27: Iti kasta, kinadkadua ni Yahweh ni Josue, ket nagdindinamag ni Josue iti entero a pagilian.