1: Denggennak kadi, O Apo ,
: ket sungbatannak, ta napanglaw ken awan kabaelak.
2: Isalakannak iti patay ta sika ti Diosko;
: ispalem toy adipenmo nga agtalek kenka.
3: O Apo , kaasiannak koma;
: agmalmalem nga agkararagak kenka.
4: Paragsakem toy adipenmo, O Apo,
: ta sika ti pagkararagak.
5: Naimbag ken mamakawanka,
: aglaplapusanan ti di agbalbaliw nga ayatmo
: kadagiti amin nga umawag kenka.
6: Ipangagmo, O Apo , toy kararagko;
: denggem toy asugko a dumawat iti tulongmo.
7: Umawagak kenka iti tiempo ti pannakariribukko,
: agsipud ta sungbatam toy kararagko.
8: Awan ti dios a kas kenka, O Apo,
: awan ti makaaramid iti maaramidmo.
9: Umayto dagiti amin a nasion a pinarsuam,
: ket agrukbabdanto iti sangoanam.
: Idaydayawdanto ti naganmo.
10: Mannakabalinka, ket nakaskasdaaw dagiti aramidmo;
: siksika laeng ti Dios, awanen sabali.
11: Isuronak ti kayatmo nga aramidek, O Apo ,
: ket agtulnogak kenka a sipupudno;
: isuronak nga agserbi kenka a sipapasnek.
12: Agyamanak iti amin a pusok, O Apo a Diosko;
: agnanayon nga ipakaammok ti naganmo.
13: Nagdakkel ketdin ti panagayatmo kaniak!
: Iti kaunggan tanem inaonmo toy kararuak.
14: O Dios, umaydak darupen dagiti natangsit a tattao;
: kayatdak a papatayen ti bunggoy a di kenka mangikankano.
15: Ngem sika, O Apo, naasi ken managayatka a Dios;
: naparaburka, napudno ken naanus.
16: Taliawennak ket kaasiannak;
: papigsaen ken isalakannak,
: ta agserbiak kenka a kas iti inak.
17: Ikkannak, O Apo , ti pakakitaan iti kinaimbagmo.
: Mabainanto dagiti gumurgura kaniak
: a makakita a liniwliwa ken tinulongannak.