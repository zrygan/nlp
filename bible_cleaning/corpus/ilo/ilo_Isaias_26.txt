1: Iti dayta nga aldaw, kastoyto ti ikanta dagiti tattao ti Juda
: Nalagda ti siudadmi!
: Ti Dios a mismo ti mangsalaknib kadagiti bakudna!
2: Luktanyo dagiti ruangan,
: pastrekenyo ti nasion a nalinteg,
: ti nasion a natibker ti pammatina.
3: Sika, O Apo , ti mangted iti naan-anay a talna
: kadagiti natibker ti panggepna
: ken kadagiti agtalek kenka.
4: Agtalekkayo nga agnanayon iti Apo ;
: kanayon a salaknibannatayo.
5: Impababana dagiti napalangguad,
: dinadaelna ti natalged a siudadda;
: rinebbana agraman dagiti bakudna.
6: Dagiti naidadanes payatpayatendan,
: ket magnadan iti rabawna.
7: O Apo , pasayaatem ti dalan dagiti nalinteg;
: nasimpa ti dalan a pagdaliasatanda.
8: Tungpalenmi ti pagayatam
: ket agtalekkami kenka;
: awanen sabali tartarigagayanmi no di sika.
9: Iti rabii, tarigagayanka iti amin a pusok;
: no ukomem ti daga ken dagiti tattaona,
: masursurodanto ti kaipapanan ti hustisia.
10: Uray naasika kadagiti managdakdakes,
: pulos a dida masursuro ti agaramid iti naimbag.
: Uray ditoy a daga nga ayan dagiti nalinteg,
: agaramidda latta iti dakes;
: dida kayat a bigbigen ti kinatan-okmo.
11: Di ammo dagiti kabusormo a dusaem ida;
: O Apo , ibabainmo ida,
: ket bay-am nga agsagabada.
: Ipalak-ammo ti dusa nga insaganam kadakuada.
: Ipakitam no kasano ti panagayatmo kadagiti tattaom.
12: O Apo , sika ti mangted iti talna kadakami;
: amin a magun-odmi
: bunga dagiti aramidmo.
13: O Apo a Diosmi,
: inturayandakami dagiti sabali a tattao,
: ngem siksika laeng ti bigbigenmi nga Apo .
14: Nataydan ket saandanton nga agbiag;
: saanton a bumangon dagiti al-aliada
: ta dinusa ken dinadaelmo ida.
: Awanen ti makalagip kadakuada.
15: O Apo , pinadakkelmo ti pagilianmi;
: pinalawam ti daga a masakupanna,
: ket daytoy ti nangted iti dayaw kenka.
16: Dinusam dagiti tattaom, O Apo ,
: ket idi marigatanda, immasugda kenka.
17: Sika, O Apo , ti gapu ti panagasugmi;
: arigmi iti agpasikal nga agpukkaw gapu iti rigatna.
18: Nariknami ti ut-ot ken rigat,
: ngem awan met ti impasngaymi.
: Awan inabakmi nga itedmi iti dagami;
: pulos nga awan ti nagappuananmi.
19: Agbiagto manen dagiti natay kadagiti tattaomi!
: Agbiagto dagiti bangkayda!
: Agriingto dagiti matmaturog iti tanemda;
: bumangondanto a mangikankanta iti ragsakda!
: Kas iti pannakapabang-ar ti daga gapu iti linnaaw,
: kasta met ti panangpagungar ni Yahweh
: kadagiti nabayagen a natay.
20: Dakay a tattaok, sumrekkayo kadagiti balbalayyo ket serraanyo dagiti ridaw. Aglemmengkayo pay laeng agingga nga agbaaw ti pungtot ti Dios.
21: Manipud iti nailangitan a taengna, umay ti Apo a mangdusa kadagiti tattao ditoy daga gapu kadagiti basolda. Maibutaktakto dagiti pammapatay a naaramid iti nalimed ket dinton ilemmeng ti daga dagiti napapatay.