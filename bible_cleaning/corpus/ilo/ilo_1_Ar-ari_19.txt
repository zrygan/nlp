1: Imbaga ni Ari Ahab ken ni asawana a Jezebel ti amin nga inaramid ni Elias ken ti panangpapatayna kadagiti amin a profeta ni didiosen a Baal.
2: Pinaibaga ni Jezebel ken ni Elias: Uray patayendak dagiti didiosen no diak aramiden kenka iti kastoy nga oras inton bigat ti kas iti inaramidmo kadagiti profeta.
3: Nagbuteng ni Elias ket naglibas tapno maispal ti biagna. Intugotna ti adipenna ket napan idiay Beerseba iti sakup ti Juda.
: Imbatina ti adipenna sadiay.
4: Nagmalmalem a nagna ni Elias a nagturong iti let-ang. Nagsardeng ket nagtugaw iti sirok ti maysa a kayo. Tinarigagayanna ti matay ket inkararagna, Saanakon a makaibtur, O Apo . Alaemon ti biagko; nasaysayaat laengen a matayak!
5: Nagidda iti sirok ti kayo ket nakaturog. Pagammoan, sinagid ti maysa nga anghel a nagkuna kenkuana, Agriingka ta manganka.
6: Inwaras ni Elias ti panagkitana. Iti asideg ti ulona, nakitana ti maysa a tinapay ken sangakaramba a danum. Nangan ken imminum ni Elias sa nagidda manen.
7: Nagsubli ti anghel ni Yahweh ket riniingna manen. Kinunana, Bumangonka ket manganka tapno adda pamigsam nga agdaliasat.
8: Bimmangon ni Elias. Nangan ken imminum. Ket pinapigsa ti taraon iti pannagnana iti 40 nga aldaw agingga a dimmanon iti Horeb, ti nasagradoan a bantay.
9: Sadiay, simrek ni Elias iti maysa a rukib tapno umian.
: Pagammoan, nagsao kenkuana ni Yahweh, Elias, ania ti ar-aramidem ditoy?
10: Insungbat ni Elias, O Apo a Dios a Mannakabalin-amin, kanayon a siksika laeng ti pagserserbiak. Ngem winaswas dagiti Israelita ti katulaganda kenka, rinebbada dagiti altarmo ken pinapatayda dagiti amin a profetam. Sisiakon ti nabatiket kayatdak pay a patayen!
11: Rummuarka ket agtakderka iti sangoanak iti tapaw ti bantay, kinuna ni Yahweh kenkuana. Limmabas ni Yahweh ket nangyeg iti napigsa nga angin a namagrenggat kadagiti turod ken nangburburak kadagiti batbatongem awan ni Yahweh iti angin. Nagsardeng ti angin ket naggingginedngem awan ni Yahweh iti ginggined.
12: Kalpasan ti ginggined, adda apuyngem awan ni Yahweh iti apuy. Ket kalpasan ti apuy, adda bassit a timek.
13: Idi mangngeg ni Elias ti timek, inabbonganna ti rupana iti kagayna. Rimmuar ket nagtakder iti pagserkan ti rukib. Adda timek a nagkuna kenkuana, Elias, ania ti ar-aramidem ditoy?
14: Insungbatna, O Apo a Mannakabalin-amin a Dios, kanayon a siksika laeng ti pagserserbiak. Ngem winaswas dagiti Israelita ti katulaganda kenka, rinebbada dagiti altarmo ket pinapatayda dagiti amin a profetam. Sisiakon ti nabatiket kayatdak pay a patayen.
15: Kinuna ni Yahweh, Agsublika ket inka iti let-ang iti asideg ti Damasco. Inton dumtengka iti siudad, ikonsagrarmo ni Hazael nga ari ti Siria.
16: Ikonsagrarmo met ni Jehu nga anak ni Nimsi nga ari ti Israel ken ni Eliseo nga anak ni Safat a taga-Abel Mehola a mangsukat kenka a profeta.
17: No adda makalisi iti kampilan ni Hazael, patayento ni Jehu. Ket no adda met makalisi ken ni Jehu, patayento ni Eliseo.
18: Nupay kasta, saanko a patayen ti 7,000 a tattao iti Israeldagiti amin a napudno kaniak ken saan a nagdaydayaw ken ni Baal wenno nangagep iti imahenna.
19: Pimmanaw ni Elias ket nasarakanna ni Eliseo nga agar-arado. Sangapulo ket dua a paris a naisangol a baka ti pagar-aradona ket iturturongna ti maudi a paris. Inikkat ni Elias ti kagayna ket inkabilna ken ni Eliseo.
20: Pinanawan ni Eliseo dagiti bakana sana kinamakam ni Elias ket kinunana kenkuana, Innak man pay agpakada kadagiti nagannak kaniak ket kalpasanna sumurotakto kenka.
: Ala, agsublika ngarud. Saanka a lapdan! insungbat ni Elias.
21: Napan ni Eliseo iti yan dagiti naisangol a bakana. Pinartina dagiti baka sana linuto ti karneda; inaramatna dagiti sangol a pagsungrod. Impakanna kadagiti tattao ti linutona. Kalpasanna, sinurotna ni Elias ket nagbalin a katulonganna.