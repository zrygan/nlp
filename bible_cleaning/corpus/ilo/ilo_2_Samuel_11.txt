1: Idi mangrugi ti tawen, iti tiempo a mapan makigubat dagiti ari, imbaon ni David ti armada ti Israel. Babaen iti panangipangulo ni Joab ken dagiti ofisialesna, pinarmekda dagiti Ammonita ket linakubda ti siudad ti Rabba. Ngem nagbati ni David idiay Jerusalem.
2: Iti maysa a mumalem, kalpasan ti pannaturog ni David immuli iti tuktok ti palasio ket nagpagnapagna. Manipud iti ayanna, natannawaganna ti maysa a babai nga agdigdigos. Nakapimpintas ti babai.
3: Nangibaon ngarud iti mapan mangdamag no siasino ti babai. Naammoanna nga isu ni Batseba nga anak ni Eliam ken asawa ni Urias a Jeteo.
4: Pinaala ni David ni Batseba. Indatag dagiti naibaon ti babai kenkuana ket kinaiddana. Kalkalpas ni Batseba a nangannong iti binulan a seremonia ti pannakadalusna gapu iti panagreglana. Kalpasan ti panagkaiddada iti ari, nagawid ni Batseba.
5: Nagsikog ni Batseba, isu a nangibaon iti mangibaga iti kasasaadna ken ni David.
6: Dinagdagus a pinaibaga ni David ken ni Joab a pagawidenna ni Urias a Jeteo ket imbaon ngarud ni Joab ni Urias a mapan iti ari.
7: Idi sumangpet ni Urias, nagdamag ni David maipapan ken ni Joab ken ti buyot ken no ania ti kasasaad ti gubat.
8: Kinunana pay ken ni Urias, Agawidkan ta aginanaka bassit.
: Kalpasan ti ipapanaw ni Urias, pinatulodan ni David iti maysa a sagut idiay balayna.
9: Ngem saan a nagawid ni Urias. Naturog ketdi iti ruangan ti palasio iti ayan dagiti guardia ti ari.
10: Naammoan ni David a saan a nagawid ni Urias ket sinaludsodna kenkuana, Apay a dika agawid? Nabayag nga awanka iti balaymo.
11: Simmungbat ni Urias, Adda dagiti soldado ti Israel ken Juda iti paggugubatan, ket adda met kadakuada ti Lakasa ti Tulag. Adda ni Joab a pangulok ken dagiti ofisialesna nga agkamkampo iti tay-ak. Kasano nga agawidak a mangan ken uminum ket kaiddaek ti asawak? Isapatak iti nagan dagiti amin a nasagradoan a banag a diak maaramid daytoy.
12: Kinuna ni David ken ni Urias, Agyanka pay ditoy ita nga aldaw ket palubosankanto nga agawid inton bigat. Ngarud, nagtalinaed ni Urias idiay Jerusalem iti dayta nga aldaw. Iti sumuno nga aldaw,
13: inawis ni David a makipangan kenkuana ket binartekna. Ngem saan manen a nagawid ni Urias. Iti dayta a rabii, inyaplagna ti ulesna ket naturog iti kuarto dagiti guardia iti palasio.
14: Kabigatanna, nagsurat ni David ken ni Joab, ket impaw-itna ken ni Urias.
15: Kastoy ti linaon ti surat: Ibaonmo ni Urias iti paggugubatan, iti disso a kapigsaan ti gubat. Kalpasanna, agsanudkayo ket baybay-anyo a matay.
16: Ngarud, bayat ti pananglakub ni Joab iti siudad, imbaonna ni Urias iti disso nga ammona a napigsa dagiti kabusor.
17: Rimmuar dagiti kabusor ket nakirangetda kadagiti soldado ni Joab. Natay ti sumagmamano kadagiti ofisiales ni David, agraman ni Urias.
18: Nangibaon ni Joab iti mangipadamag ken ni David maipapan iti amin a mapaspasamak iti gubat.
19: Binilinna ti naibaon: Inton maipadamagmon iti ari ti amin a banag maipapan iti gubat,
20: nalabit nga agpungtotto ket kunananto kenka, Apay a nakirangetkayo kadakuada iti asideg ti siudad? Diyo kad ammo nga agibiatda manipud kadagiti bakud?
21: Diyo aya malagip no kasano a natay ni Abimelec nga anak ni Gideon? Idiay Tebez, adda babai a nangipuruak iti gilingan a bato manipud iti tuktok ti bakud; natupakan ni Abimelec ket natay. Apay nga immasidegkay iti bakud? Kastoyto ti isungbatmo: Natay met ni Urias nga ofisialmo.
22: Napan ti naibaon ket imbagana ken ni David ti imbilin ni Joab.
23: Kinunana, Nabilbileg dagiti kabusor ngem dakami, ket rimmuarda iti siudad a makirupak kadakami iti tay-ak. Ngem pinagsanudmi ida agingga iti ruangan ti siudad.
24: Manipud iti tuktok ti bakud, pinanadakami ket natay ti sumagmamano kadagiti ofisialesmo agraman ni ofisialmo nga Urias.
25: Kinuna ni David iti naibaon, Papigsaem ti nakem ni Joab. Ibagam kenkuana a saan a mariribuk ta awan ti makaammo no siasino ti matay iti paggugubatan. Ibagam kenkuana a mangisagana iti nabilbileg nga armada a mangdarup iti siudad ket sakupenyo.
26: Idi madamag ni Batseba a napapatay ti asawana, dinung-awanna.
27: Apaman a nalpas ti tiempo a panangdung-awna iti asawana, pinaala ni David ni Batseba, ket nagbalin nga asawana. Nagpasngay ni Batseba iti lalaki. Ngem saan a naragsakan ni Yahweh iti inaramid ni David.