1: Ti Dios ti kamang ken pigsatayo;
: sisasagana a tumulong iti nariribuk a tiempo.
2: Ditay ngarud agbuteng uray no agginggined,
: ken margaay dagiti bantay a maigabor iti taaw,
3: uray no agdaranudor dagiti baybay,
: ken magunggon dagiti turod gapu iti dawelna.
4: Adda karayan a mangted rag-o iti siudad ti Dios,
: iti nasantoan a pagtaengan ti Kangatoan.
5: Iti daytoy a siudad, agnaed ti Dios;
: awanto pakaan-anoanna, dinto marsuod,
: parbangon pay laeng tulongannan.
6: Agkintayeg dagiti pagilian,
: aglagaw dagiti pagarian,
: aggurruod ti Dios ket marunaw ti daga.
7: Adda kadatayo ti Apo a Mannakabalin-amin;
: ti Dios ni Jacob ti kamangtayo.
8: Umayyo kitaen ti inaramid ti Apo !
: Imutektekanyo dagiti nakaskasdaaw nga inaramidna ditoy daga!
9: Pagsardengenna dagiti gubat iti sangalubongan;
: dadaelenna dagiti pana, tukkolenna dagiti gayang,
: ken puoranna dagiti lugan a pakigubat.
10: Isardengyo ti aggugubat
: ket ammoenyo a siak ti Dios, kunana.
: Siak ti kangatoan kadagiti nasion,
: katan-okan iti entero a lubong!
11: Adda kadatayo ti Apo a Mannakabalin-amin;
: ti Dios ni Jacob ti kamangtayo!