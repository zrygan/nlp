1: Impangag ti amin nga Israelita ti ayab a makigubat ket naguummongda iti imatang ni Yahweh idiay Mizpa. Naggapuda idiay Dan iti amianan agingga iti Beerseba iti abagatan ken idiay Galaad iti daya.
2: Adda dagiti pangulo ti amin a tribu ti Israel iti daytoy a panaguummong dagiti tattao ti Dios. Adda 400,000 a mannakigubat.
3: Kabayatanna, naammoan dagiti tattao ti Benjamin a napan dagiti dadduma nga Israelita idiay Mizpa. Kinuna dagiti Israelita iti Levita a kabbalay ti babai a napapatay, Kasano a naaramid daytoy a kinadakes?
4: Insungbat ti Levita, Dimmagaskami a dua iti kamalalak idiay Gabaa iti Benjamin tapno ummiankami sadiay.
5: Iti rabii, immay dagiti lallaki a taga-sadiay ket linawlawda ti balay a yanko. Kayatdak a patayen; rinamesda ketdi ti kabbalayko ket natay.
6: Innalak ti bangkayna, rinangrangkayko ket pinaikkak ti tunggal maysa kadagiti 12 a tribu ti Israel agsipud ta dakes ken dinederrep ti inaramidda kadatayo.
7: Israelitatayo amin ditoy. Ania ti nasayaat nga aramidentayo?
8: Sangsangkamaysa a timmakder dagiti amin a tattao ket kinunada, Awan agaw-awid kadatayo, agnaed man iti tolda wenno balay.
9: Daytoy ti aramidentayo: Agbibinnunottayo tapno ammoentayo no siasino dagiti mapan mangraut iti Gabaa.
10: Maysa nga apagkapullo kadagiti tattao ti Israel ti matudingan a mapan agala iti abasto ti buyot a mapan idiay Gabaa tapno dusaenda ida iti dinederrep nga inaramidda iti Israel.
11: Iti kasta, nagtitipon amin a lallaki ti Israel a maymaysa ti panggepda: ti panangrautda iti siudad.
12: Nangibaon dagiti tribu ti Israel kadagiti mangipakaammo iti amin a masakupan ti tribu ti Benjamin. Kinunada, Apay nga inaramidyo daytoy a kinadakes?
13: Yawatyo dagiti nakarimrimon a lallaki ti Gabaa ta patayenmi ida tapno mapukaw daytoy a kinadakes iti Israel.
: Ngem saan nga inkaskaso dagiti Benjaminita dagiti naibaon.
14: Naguurnong ketdi idiay Gabaa dagiti amin a lallaki a naggapu iti amin a siudad ti Benjamin ket napanda ginubat dagiti dadduma nga Israelita.
15: Iti dayta nga aldaw, naayaban ti 26,000 a mannakigubat kadagiti siudadda. Adda pay napili a 700 a lallaki a taga-Gabaa.
16: Pasigda a kattigid ket nalaingda nga agpallatibong; saanda nga agmintis iti aniaman a puntaanda, uray buok.
17: Malaksid dagiti Benjaminita, adda met 400,000 a nasanay a mannakigubat ti Israel.
18: Napan dagiti Israelita iti pagdaydayawan idiay Betel ket nakiumanda iti Dios. Ania a tribu ti umuna a manggubat kadagiti Benjaminita? sinaludsodda.
: Ti tribu ti Juda, insungbat ni Yahweh.
19: Ngarud, iti agsapa ti sumuno a bigat, napan nagkampo dagiti Israelita iti asideg ti Gabaa.
20: Pinagpuestoda dagiti mannakigubat iti sango ti siudad tapno rautenda ti tribu ti Benjamin.
21: Manipud iti siudad, rimmuar ti armada ti Benjamin, ket sakbay ti ilelennek ti init, pinatayda ti 22,000 a mannakigubat ti Israel.
2224: Nagkamang dagiti Israelita iti pagdaydayawan idiay Betel ket nagmalmalemda a nagdungdung-aw iti imatang ni Yahweh. Rumbeng kadi nga inkam man gubatenen dagiti kakabsatmi a Benjaminita? sinaludsodda.
: Wen, kinuna ni Yahweh.
: Iti kasta, napatured ti armada ti Israel ket iti sumaruno nga aldaw, napanda nagpuesto iti isu met laeng a lugar a nagyananda tapno gubatenda dagiti Benjaminita.
25: Nagrarangetda manen iti ruar ti Gabaa ket iti daytoy a gundaway, napapatay ti 18,000 a mannakigubat ti Israel.
26: Nagsubli dagiti amin nga Israelita idiay Betel ket nagdung-awda. Nagtugawda iti imatang ni Yahweh ket dida nangnangan agingga iti rabii. Nangidatagda iti daton a pakikappia ken daton a mapuoran.
2728: Gapu ta adda sadiay ti Lakasa ti Tulag nga ay-aywanan ni Finees nga anak ni Eleazar ken apoko ni Aaron, sinaludsod dagiti tattao ken ni Yahweh: Inkam kadi gubaten manen dagiti kakabsatmi a Benjaminita wenno saanen?
: Kinuna ni Yahweh, Inkay rumaut ta inton bigat, agballigikayto a mangparmek kadakuada.
29: Nangibaon dagiti Israelita kadagiti mannakigubat nga aglemmeng iti likmut ti Gabaa.
30: Iti maikatlo nga aldaw, simmang-atda a manggubat kadagiti Benjaminita. Nagpuesto dagiti soldado iti sango ti Gabaa a kas met la idi.
31: Rimmuar a makigubat dagiti Benjaminita, ket nayadayoda iti siudad. Kas iti napalabas a pannakigubatda, nagpapatayda kadagiti tattao iti dalan nga agpa-Betel, agpa-Gabaa ken iti tay-ak. Pinatayda ti agtallopulo nga Israelita.
32: Impagarup dagiti Benjaminita a nagballigida manen a nangparmek iti Israel.
: Ngem plano dagiti Israelita ti agpakamat tapno mayadayoda dagiti Benjaminita iti siudad.
33: Isut' gapuna nga idi nagsanud ti kadakkelan a bunggoy ti armada ti Israel ket naguummongda idiay Baaltamar, rimmuar met dagiti mannakigubat a nanglikmut iti siudad kadagiti rukib a naglemmenganda iti laud ti Gabaa.
34: Agdagup iti 10,000 a napili a mannakigubat ti Israel ti dimmarup iti Gabaa. Napinget ti dangadang. Saan nga ammo dagiti Benjaminita a ngannganidan agkanibusanan.
35: Pinagballigi ni Yahweh dagiti Israelita; iti dayta nga aldaw, naparmek dagiti Benjaminita, ket 25,100 kadakuada ti napapatay.
36: Ket nabigbig dagiti Benjaminita a pinarmek dagiti Israelita idan.
: Nagsanud dagiti Israelita ta mangnamnamada kadagiti pinaglemmengda nga agsaneb iti ruar ti Gabaa. Inalistoan dagitoy ti rimmuar iti puestoda.
37: Dinagdagusda ti simrek iti Gabaa, nagwarasda ket pinatayda amin nga adda iti siudad.
38: Adda pagilasinan a nagnunumoan ti kadakkelan a bunggoy ti Israel ken dagiti aglemlemmeng a mannakigubat: no adda napuskol nga asuk nga agpangato manipud iti siudad,
39: agsubli dagiti Israelita nga adda iti paggugubatan. Tallopulo idin kadakuada ti napapatay, isu nga impagarup dagiti Benjaminita a naparmekda dagiti Israelita a kas iti damo.
40: Ket nagparang ti napuskol nga asuk nga agpangpangato manipud iti siudad. Idi tumalliaw dagiti Benjaminita, nasdaawda a nakakita a maur-uram metten ti entero a siudad.
41: Nagsubli dagiti Israelita ket nagbuteng dagiti Benjaminita ta ammoda nga agkanibusanandan.
42: Panggepda ti aglibas ket nagtatarayda a nagturong iti tay-ak ngem awan paglisianda. Dinarundon ida ti kadakkelan a bunggoy ti armada ti Israel ken dagiti naggapu iti siudad ket nagpapatayda.
43: Awan ti paglisian dagiti Benjaminita ket saan a nagsardeng dagiti Israelita a nangsunson ken nagpapatay kadakuada agingga iti dayaen ti Gabaa.
44: Sangapulo ket walo a ribu kadagiti kalalaingan a mannakigubat a Benjaminita ti napapatay.
45: Nagturong dagiti nakalasat idiay let-ang, ket nagkamangda iti lugar a maaw-awagan iti Bato ti Rimmon; 5,000 kadakuada ti napapatay iti daldalan. Intuloy dagiti Israelita a sinunson ida agingga iti Gidom ket 2,000 pay ti pinatayda kadakuada.
46: Agdagup iti 25,000 dagiti napasag a soldado a Benjaminita iti dayta nga aldawmaingelda amin.
47: Ngem nakalibas ti 600 kadakuada. Napanda iti let-ang, ket nagkamangda iti lugar a maaw-awagan iti Bato ti Rimmon. Nagyanda sadiay iti uppat a bulan.
48: Sinublian dagiti Israelita ti nangpapatay kadagiti dadduma a Benjaminitainkisapda amin a tao ken animal a nasarakanda. Pinuoranda amin nga il-ili iti dayta a deppaar.