1: Iti maikalima nga aldaw ti maikanem a bulan ti maikanem a tawen ti pannakaitalawmi a kas balud, agtugtugaw a makisarsarita kaniak iti balayko dagiti papangulo dagiti naitalaw a taga-Juda. Pagammoan, immay kaniak ti pannakabalin ti Apo a Dios .
2: Timmangadak ket nakitak iti parmata ti umap-apuy a kasla tao. Manipud iti siket nga agpababa, kasla apuy ti bagina. Manipud iti siket nga agpangato naraniag a kasla napasileng a bronse.
3: Inyunnatna ti kasla ima ti tao ket ginammatanna ti buokko. Iti daytoy a parmata, impangatonak ti espiritu ti Dios ket impannak idiay Jerusalem. Indissonak iti akin-uneg a pagserkan iti akin-amianan a ruangan ti Templo nga ayan ti maysa nga imahen a makarimon iti Dios.
4: Nakitak sadiay ti makapurar a lawag a mangipakita iti kaadda ti Dios ti Israel, kas iti nakitak idi addaak iti igid ti Karayan Kebar.
5: Kinuna ti Dios kaniak, Anak ti tao, kumitaka iti amianan. Kimmitaak, ket iti asideg ti altar iti ruangan a pagserkan nakitak ti estatua a makarimon iti Dios.
6: Kinuna ti Dios kaniak, Anak ti tao, makitam kadi ti ar-aramiden dagiti Israelita? Kitaem dagiti makarimon nga ar-aramidenda ditoy a pakaigapuan ti pannakayadayok iti nasantoan a lugarko. Ad-adunto pay ti makitam a dakdakes ngem dagitoy.
7: Impannak iti pagserkan ti akinruar a paraangan, ket impakitana kaniak ti maysa nga abut iti bakud.
8: Kinunana, Anak ti tao, palawaem dayta nga abut. Tinubtobak ti bakud, ket nakitak ti maysa a ruangan.
9: Sumrekka, kinunana, ket kitaem ti agkakadakes ken makarimon nga ar-aramidenda ditoy.
10: Simrekak ngarud ket kinitak. Napno dagiti diding kadagiti naikur-it a ladawan dagiti uleg ken sabsabali nga animal a maibilang a narugit ken dagiti dadduma a banag a pagdaydayawan dagiti Israelita.
11: Pitopulo a papangulo nga Israelita ti adda sadiay, agraman ni Jaazanias nga anak ni Safan. Siiiggem ti tunggal maysa iti pagpuoran iti insenso, ket umasimbuyok ti asuk ti insenso.
12: Sinaludsod ti Dios kaniak, Anak ti tao, makitam dagiti nalimed nga ar-aramiden dagiti papangulo dagiti Israelita? Addada amin nga agdaydayaw iti maysa a kuarto a napno kadagiti imahen. Kunada nga ipambar, Saannatayo a makita ti Apo . Binaybay-anen ti Apo ti pagilian.
13: Kalpasanna, kinuna ti Apo kaniak, Makitamto ida nga agaramid kadagiti makarimon a banag a dakdakes ngem dagita.
14: Iti kasta, impannak iti akin-amianan a pagserkan ti Templo ket impakitana kaniak dagiti babbai nga agsasangit gapu iti ipapatay ni didiosen a Tammuz.
15: Sinaludsodna, Anak ti tao, makitam dayta? Ad-adunto pay ti makitam a makarimon.
16: Iti kasta, inserreknak iti akin-uneg a paraangan ti Templo. Adda agarup 25 a lallaki iti pagserkan ti santuario, iti nagbaetan ti altar ken ti pagnaan. Nakatallikudda iti santuario, ket agtamtamedda iti daya nga agdaydayaw iti lumlumgak nga init.
17: Kinuna ti Apo kaniak, Anak ti tao, makitam dayta? Saan a mapnek dagitoy a tattao ti Juda nga agar-aramid kadagiti makarimon a bambanag kas makitam ditoy, ken iti panangisaknapda ti kinaranggas iti entero a pagilian. Wen, saanda a mapnek. Masapul nga umayda ditoy mismo a Templo ket degdeganda ti pungtotko. Kitaem no kasano ti panangpabainda kaniak iti kadaksan a wagas!
18: Mariknadanto ti amin a dawel ti pungtotko. Diakto pakawanen wenno kaasian ida. Uray no ipukkawda ti kararagda iti ingga ti kabaelanda, diakto ipangag ida.