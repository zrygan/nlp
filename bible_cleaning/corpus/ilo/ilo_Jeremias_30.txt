12: Kinuna kaniak ti Apo a Dios ti Israel, Isuratmo iti libro dagiti amin nga imbagak kenka.
3: Ngamin, dumtengen ti tiempo a panangisublik iti sigud a kasasaad dagiti tattaok iti Israel ken iti Juda. Isublikto ida iti daga nga intedko kadagidi kapuonanda tapno tagikuaendanto manen. Siak, ni Yahweh, ti agsasao.
4: Kuna ti Apo kadagiti tattao iti Israel ken Juda,
5: Nangngegmi ti nakabutbuteng nga ikkis,
: ikkis a nakaal-alliaw,
: saan nga ikkis ti talna.
6: Ita, panunotenyo daytoy!
: Awan ti lalaki nga aganak,
: ngem apay a makitak
: ti tunggal lalaki a mangil-ilut iti tianna
: a kas iti agpasikal a babai?
: Apay a bumbumsag ti tunggal maysa?
7: Adda dumteng nga aldaw a nakabutbuteng.
: Awan ti aldaw a makapada iti daytoy;
: agrigatto dagiti tattaok,
: ngem makalasatdanto.
8: Kuna ti Apo a Mannakabalin-amin, Inton dumteng dayta nga aldaw, tukkolekto ti sangol iti tengngedda. Pugsatekto dagiti kawarda ket saanton a tagabuen ida dagiti ganggannaet.
9: Agserbidanto ketdi kaniak, siak, ni Yahweh a Diosda, ken iti ari nga isaadkonto a nagtaud iti maysa a kaputotan ni David.
10: Dikay agbuteng, dakayo a tattaok;
: dikay agamak, dakayo nga Israelita.
: Isalakankayto iti dayta adayo a lugar,
: iti dayta a daga a nakaibaludanyo.
: Agawidkayto iti bukodyo a daga,
: ket agbiagkayto a sitatalna.
: Natalgedkayto ket awanto ti
: mangbutbuteng kadakayo.
11: Umayakto kadakayo tapno isalakankayo.
: Pukawekto a mamimpinsan dagiti amin a nasion
: a nangiwarawaraak kadakayo,
: ngem saankayto a dadaelen.
: Dusaenkayto a dusaen,
: ngem no dusaenkayo, dikayto unay parigaten.
: Siak, ni Yahweh, ti nagsao iti daytoy.
12: Kuna ti Apo kadagiti tattaona,
: Saan a maagasan dagiti sugatyo,
: saan a mapaimbag dagiti dunoryo.
13: Awan ti mangaywan kadakayo;
: awan agas ti gaddilyo,
: awan namnama nga umimbagkayo.
14: Nalipatandakayo ti amin a kaayan-ayatyo;
: saandakayon a pagan-ano.
: Kaskayla kabusor a dinarupko,
: nadagsen ti pannakadusayo,
: agsipud ta adu dagiti basolyo,
: ken napalalo ti kinadakesyo.
15: Saankayon nga agasug,
: saanen a maep-ep ti ut-ot dagiti sugatyo.
: Kastoy ti panangdusak kadakayo,
: agsipud ta adu dagiti basolyo,
: ken nakaro ti kinadakesyo.
16: Ngem ita, maalun-onto met dagiti mangalun-on kadakayo,
: ket maipanawto a kas balud dagiti amin a kabusoryo.
: Maparigatto met dagiti amin a mangparigat kadakayo,
: ket masamsamanto met dagiti mangsamsam iti kinabaknangyo.
17: Paimbagenkayto manen,
: paimbagekto dagiti sugatyo,
: uray kuna dagiti kabusoryo,
: Nabaybay-anen ti Sion,
: awanen ti mangikankano kenkuana.
: Siak, ni Yahweh, ti nagsao iti daytoy.
18: Kuna ti Apo ,
: Isublikto dagiti tattaok iti dagada,
: kaasiakto ti tunggal familia.
: Mabangonto manen ti Jerusalem,
: ket maipatakderto manen ti palasiona.
19: Agkantanto iti pagdaydayaw dagiti agnaed sadiay;
: agpukkawdanto gapu iti rag-oda.
: Paraburakto ida ket umadunto ti bilangda;
: bendisionakto ida ket maidaydayawdanto.
20: Isublikto ti sigud a pannakabalin ti nasion,
: ket ipasdekko manen a nalagda;
: dusaekto ti amin a mangidadanes kadakuada.
2122: Agtaudto iti nasionda ti mangituray kadakuada,
: agtaudto ti prinsipeda kadagiti tattaoda.
: Ayabakto ket umasidegto kaniak,
: ta awan ti umay a saan a naawis.
: Isudanto dagiti tattaok,
: ket siakto ti Diosda.
: Siak, ni Yahweh, ti nagsao iti daytoy.
2324: Nadawel a bagio ti kayarigan ti pungtot ni Yahweh. Kasla allawig a bumtak iti ulo dagiti managdakdakes. Saan nga agsardeng no dina maibanag ti amin a panggepna nga aramiden. Iti masakbayan, nalawagto a maawatan daytoy dagiti tattaona.