1: Pinaayaban ni David dagiti amin nga ofisiales iti Israel. Iti kasta, naguummong idiay Jerusalem dagiti ofisiales ti tribu, dagiti ofisiales a mangimaton iti trabaho iti pagarian, dagiti papangulo dagiti kapuonan, dagiti agaywan kadagiti sanikua ken animal ti ari ken dagiti annakna. Dimmar-ay met dagiti amin nga ofisiales iti palasio, dagiti mamaingel a mannakigubat ken dagiti mabigbigbig a tattao.
2: Timmakder ni Ari David iti sangoananda ket kinunana, Kakabsatko ken kakailiak, denggendak. Panggepko idi a bangonen ti balay a pakaidulinan ti Lakasa ti Tulag, ti pagbatayan ti Apo a Diostayo. Nangisaganaak kadagiti masapul a pangbangon iti templo a pammadayaw iti Dios.
3: Ngem pinaritannak a mangbangon iti templo agsipud ta maysaak a mannakigubat ket adu ti pinapatayko.
4: Pinilinak ti Apo a Dios ti Israel agraman dagiti kaputotak a mangituray iti Israel iti agnanayon. Pinilina ti tribu ti Juda a pagtaudan ti mangipangulo, ket iti tribu ti Juda, pinilina ti familia ni amak. Iti dayta a familia, naragsakan iti panangpilina kaniak nga agari iti entero nga Israel.
5: Pinaraburannak iti adu nga annak, ket kadagiti amin nga annakko, pinilina ni Solomon nga agturay iti Israel a pagarian ti Apo .
6: Kinuna ti Apo kaniak, Ninto Solomon nga anakmo ti mangbangon iti Templok, ta isu ti pinilik nga anakko, ket siakto ti amana.
7: Taginayonekto ti pagarianna no la ket itultuloyna a tungpalen a siaannad dagiti amin a linlinteg ken bilbilinko kas iti ar-aramidenna ita.
8: Ita ngarud, dakayo a tattaok, iti imatang ti Diostayo ken iti daytoy a gimong ti amin nga Israelita a tattao ti Apo , ibilinko kadakayo nga agtulnogkayo a siaannad iti amin nga imbilin ti Apo a Diostayo kadatayo tapno agtultuloy a tagikuaenyo daytoy napintas a daga ket ipatawidyonto met kadagiti sumarsaruno a kaputotan iti agnanayon.
9: Ket sika, Solomon nga anakko, ibilinko kenka a bigbigem ti Diosko. Agserbika a siaayat kenkuana ken iti amin a pusom, ta ammona amin ti pampanunoten ken tartarigagayantayo. No mapanka kenkuana, awatennaka. Ngem no tallikudam, laksidennakanto iti agnanayon.
10: Laglagipem a pinilinaka ti Apo a mangbangon iti nasantoan a templona. Ita, aramidem ket ipamaysam nga aramiden.
11: Inted ni David ken ni Solomon ti plano dagiti amin a pasdek ti Templo, dagiti kuarto a pagidulinan, dagiti dadduma a kuartona ken ti Kasantoan a Disso a pakapakawanan dagiti basol.
12: Intedna pay ti planona iti pannakaaramid dagiti paraangan ken dagiti kuarto iti lawlawna ken dagiti kuarto a pagidulinan kadagiti alikamen ti Templo ken dagiti kuarto a pagidulinan kadagiti sagsagut a naidaton ken ni Yahweh.
13: Intedna pay ti plano ti pannakaorganisar dagiti papadi ken Levita iti panangannongda kadagiti rebbengenda, iti panagtrabahoda iti Templo, ken iti panangaywanda kadagiti amin nga alikamen ti Templo.
14: Imbilinna no kasano ti kaadu ti pirak ken balitok a mausar iti pannakaaramid dagiti alikamen,
15: iti tunggal pagsilawan ken kandelero,
16: kadagiti lamisaan a pirak, iti tunggal lamisaan a balitok a pakaiparabawan dagiti tinapay a naidaton iti Dios.
17: Imbilinna no kasano ti kaadu ti puro a balitok a maaramid a tenedor, malukong ken burnay; no kasano ti kaadu ti pirak ken balitok a maaramat dagiti lunglongan, ken
18: no kasano ti kaadu ti puro a balitok a mausar iti pannakaaramid ti altar a pakapuoran ti insenso ken ti lugan a pakigubat a pagyanan dagiti kerubin a mangyukrad kadagiti payakda iti ngatoen ti Lakasa ti Tulag ni Yahweh.
19: Kinuna ni Ari David, Nailanad amin dagitoy iti plano a naisurat kas mayannurot iti bilin nga inted ti Apo kaniak nga ipatungpalko.
20: Kinuna ni David ken ni Solomon nga anakna, Pakirdem ti nakemmo ket dika maupay. Rugiamon ti trabaho ket dimo ipalubos nga adda manglapped kenka. Tulongannakanto ti Apo a Dios a pagserserbiak. Dinakanto baybay-an, ket tarabayennakanto agingga a malpasmo ti trabaho iti Templona.
21: Naitudingen dagiti annongen dagiti papadi ken Levita nga aramidenda iti Templo. Sigagagar a tumulong kenka dagiti nalaing a trabahador, ket mabalinmo a bilinen dagiti amin a tattao ken dagiti papanguloda.