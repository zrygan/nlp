1: Iti maikadua a tawen a panagturay ni Nebucadnesar, adda natagtagainepna a nangriribuk unay kenkuana ken puon ti saanna a nakaturturogan.
2: Iti kasta, pinaayabanna dagiti amin a mammuyon, salamangkero, baglan ken managanito tapno ibagada ti kaipapanan ti tagtagainepna. Idi dimmatagda,
3: kinuna ti ari kadakuada, Mariribukanak iti natagtagainepko. Kayatko a maammoan ti kaipapananna.
4: Simmungbatda ket kinunada iti pagsasao nga Arameo, Sapay koma ta agbiag ti Natan-ok nga Ari iti agnanayon! Ibagam ti tagtagainepmo ket ipalawagmi ti kaipapananna.
5: Kinuna ti ari kadakuada, Naikeddengkon a no diyo maibaga kaniak ti tagtagainep ken ti kaipapananna, marangrangkaykayto ket marakrakto pay dagiti balbalayyo.
6: Ngem no maibagayo kaniak ti tagtagainep ken ti kaipapananna, gunggonaankayo babaen ti pannangtedko kadagiti sagut ken pammadayaw. Ibagayo ngarud kaniak ita ti tagtagainep ken ti kaipapananna.
7: Kinunada manen nga insungbat, Natan-ok nga Ari, no ibagam kadakami ti tagtagainepmo, ipalawagmi kenka ti kaipapananna.
8: Gapu iti daytoy, kinuna ti ari, Husto tay kunak. Kayatyo a dadaelen ti tiempo agsipud ta makitayo a naikeddengkon ti rumbeng a mapasamak.
9: No saanyo a maibaga ti tagtagainepko, agpapada ti dusayo. Nagnunumoanyo nga ulbodendak bareng no agbaliw ti panunotko. Ibagayo ngarud kaniak ti tagtagainep; iti kasta, maammoak no kabaelanyo pay nga ibaga ti kaipapananna.
10: Simmungbat dagiti mammagbaga, Awan ti tao ditoy rabaw ti daga a makaibaga iti kalikagumam, O Ari. Awan pay ari, uray pay isu ti katan-okan ken kabilgan, a nagdawat iti kastoy kadagiti mammuyon, salamangkero, wenno baglan.
11: Natan-ok nga Ari, awan ti makaibaga iti sungbat ti saludsodmo malaksid dagiti didiosen, ngem saanda met a makipagtaeng kadagiti tattao.
12: Gapu iti dayta, kasta unay ti pungtot ni Nebucadnesar, ket imbilinna a mapapatay amin a mammagbaga iti ari iti Babilonia.
13: Naipaulog ti bilin a mapapatayda amin agraman ni Daniel ken dagiti gagayyemna.
14: Napan ni Daniel ken ni Arioc a kapitan dagiti guardia ti ari ken nabilin a mangipatungpal iti pannakapapatay dagiti mamasirib iti Babilonia.
15: Sinaludsodna ken ni Arioc no apay a nangipaulog ti ari iti kasta a bilin. Iti kasta, imbaga ni Arioc kenkuana ti napasamak.
16: Dinagdagus ni Daniel ti napan iti ari ket kiniddawna ti ad-adu a tiempo tapno maibagana kenkuana ti kaipapanan ti tagtagainep.
17: Kalpasanna, nagawid ni Daniel ket impakaammona kada Hananias, Misael ken Azarias ti napasamak.
18: Imbagana kadakuada nga agdawatda iti kaasi ti Dios ti langit tapno ipaltiingna kadakuada ti tagtagainep ket saanda a mairaman a mapapatay kadagiti mammagbaga iti Babilonia.
19: Iti dayta a rabii, babaen iti maysa a parmata, naipakaammo ken ni Daniel ti nasao a palimed. Iti kasta, dinaydayawna ti Dios ti langit. Kinunana
20: Masirib ken mannakabalin ti Dios!
: Madaydayaw iti agnanayon awan inggana.
21: Iturayanna dagiti panawen ken tiempo;
: isu ti mangisaad ken mangikkat kadagiti ari.
: Ikkanna dagiti tattao iti sirib ken pannakaawat.
22: Ipakaammona dagiti nauneg ken nalimed a banag;
: ammona dagiti nailemmeng iti nasipnget,
: ket ti Dios nalawlaw iti lawag.
23: Agdaydayaw ken agraemak kenka,
: O Dios dagidi kapuonak.
: Inikkannak iti sirib ken pigsa;
: impangagmo ti kararagko,
: ket impakaammom kadakami ti tagtagainep ti ari.
24: Napan ngarud ni Daniel ken ni Arioc a dinutokan ti ari a mangpapatay kadagiti mamasirib ti Babilonia. Kinunana, Dimo patpatayen ida. Itulodnak iti ari ta ibagak kenkuana ti kaipapanan ti tagtagainepna.
25: Dinardaras ni Arioc nga impan ni Daniel iti sangoanan ni Nebucadnesar. Kinunana iti ari, Adtoy ti maysa kadagiti Judio a napagtalaw a kas balud a nasarakak a makaibaga kenka iti kaipapanan ti tagtagainepmo.
26: Sinaludsod ti ari ken ni Daniel a napanagan pay iti Beltesazar, Maibagam kadi kaniak ti natagtagainepko ken ti kaipapananna?
27: Simmungbat ni Daniel, Natan-ok nga Ari, awan ti baglan, salamangkero, mammuyon wenno astrologo a makaibaga iti dayta.
28: Ngem adda Dios sadi langit a makaibaga kadagiti palimed. Impakaammona kenka, Natan-ok nga Ari, ti mapasamak iti masakbayan. Daytoy ti tagtagainep, ti parmatam idi matmaturogka.
29: Idi matmaturogka, O Natan-ok nga Ari, natagtagainepmo ti maipapan iti masakbayan; ket ti Dios a mangipakaammo kadagiti palimed impakitana kenka ti mapasamakto.
30: Ita, naipaltiing kaniak ti palimed, saan a gapu ta masirsiribak ngem ti siasinoman a tao, no di ket tapno maipakaammo kenka ti kaipapanan ti tagtagainepmo ket maawatam dagiti pampanunot a dimteng kenka.
31: Natagtagainepmo, O Ari, ti maysa a dakkel nga estatua a naraniag ken agrimrimat. Nagtakder iti sangoanam ket nakabutbuteng a matmatan.
32: Puro a balitok ti ulona. Pirak ti barukong ken takkiagna, ket bronse ti tian ken dagiti luppona.
33: Landok dagiti gurongna; landok ken damili dagiti sakana.
34: Idi kitkitaem ti estatua, adda dakkel a bato a nagreggaay iti bantay. Nagdisso ti bato kadagiti landok ken damili a saka ti estatua, ket naburburakda.
35: Dagus a narumrumek ti landok, damili, bronse, pirak ken balitok; nagbalinda a kasla tapok iti pagtaltagan no tiempo ti kalgaw. Nayanginda amin ket pulos nga awan ti nabati a paset ti estatua. Ngem nagbalin a dakkel a bantay daydi bato a nagdisso iti estatua, ket nadappatanna ti entero a daga.
36: Daytoy ti tagtagainepmo ket daytoy met ti kaipapananna.
37: Sika, Apo, ti katan-okan kadagiti amin nga ari. Pinagbalinnaka ti Dios ti langit nga ari ket inikkannaka iti pannakabalin, bileg ken dayaw.
38: Pinagturaynaka iti amin a tao, animal ken tumatayab iti amin a lugar. Sika ti ulo a balitok.
39: Kalpasan ti panagturaymo, tumaudto ti sabali nga imperio, ngem saanto a mannakabalin a kas iti pagariam. Kalpasanna, addanto tumaud a maikatlo nga imperio a bronse a mangituray iti entero a daga.
40: Natangkento met a kas iti landok ti maikapat a pagarian. No kasano ti panangburak ken panangdadael ti landok iti amin, kastanto ti panangburak ken panangrumek daytoy a pagarian kadagiti immun-una a pagarian.
41: Nakitam met a naglaok a damili ken landok dagiti saka ken ramayna. Kayatna a sawen, a mabingbingayto a kas imperio. Ngem natangkento a kas iti landok, uray no naglaok a landok ken damili.
42: Kastoy met ti kayat a sawen ti sakana a naaramid iti naglaok a landok ken damili: napigsanto ti pagarian, ngem nalakanto a marpuog.
43: Nakitam pay a naglaok ti landok ken damili. Kayatna a sawen a padasento dagiti agtuturay a pagkaykaysaen dagiti familiada babaen iti panagiinnasawada, ngem didanto agtalinaed iti kasta a kasasaad kas iti saan a mabalin a panaglaok ti landok ken damili.
44: Iti panawen dagitoy nga agturay, mangipasdekto ti Dios ti langit iti pagarian a pulos a dinto agpatingga. Saanto a maparmek dayta a pagarian ngem gibusannanto dagiti amin a pagarian. Isu laeng ti agpaut iti agnanayon.
45: Nakitam a nargaay ti bato manipud iti bantay ket rinumrumekna ti estatua a landok, bronse, damili, pirak ken balitok. Ipakaammo ti naindaklan a Dios iti Natan-ok nga Ari ti mapasamak iti masakbayan. Imbagak ti pudno a tagtagainepmo ken ti napaypayso a kaipapananna.
46: Nagpakleb ni Ari Nebucadnesar kas pammadayawna ken ni Daniel. Kalpasanna, imbilinna a maidatag ken ni Daniel dagiti sakrifisio ken daton.
47: Kinuna ti ari ken ni Daniel, Ti Diosmo ti katan-okan kadagiti amin a didiosen, ti Apo dagiti ar-ari. Isu ti mangipalgak kadagiti palimed agsipud ta naipalawagmo daytoy a palimed.
48: Insaadna ni Daniel iti nangato a pagtakeman. Inikkanna iti adu a sagut ket pinagbalinna a gobernador iti entero a probinsia ti Babilonia. Isu pay ti insaadna a pangulo dagiti amin a mammagbaga iti pagarian.
49: Pinatgan ti ari ti kiddawna a madutokan da Sedrac, Mesac ken Abednego a mangimaton kadagiti aramid iti probinsia ti Babilonia. Nagbati ni Daniel iti palasio.