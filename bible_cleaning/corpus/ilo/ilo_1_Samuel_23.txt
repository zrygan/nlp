1: Naipakaammo ken ni David a rarauten dagiti Filisteo ti ili ti Keila ket taktakawenda dagiti kaap-apit a trigo.
2: Sinaludsodna ngarud ken ni Yahweh, Innak kadi gubaten dagiti Filisteo?
: Wen, insungbat ni Yahweh. Gubatem ida ket ispalem ti Keila.
3: Ngem kinuna dagiti tattao ni David, Adu unayen ti pagpeggadantayo ditoy Juda. Nakarkaro manen no intayo darupen dagiti mannakigubat a Filisteo idiay Keila!
4: Ngarud, nakiuman manen ni David ken ni Yahweh.
: Inka idiay Keila ket yawatkonto kenka dagiti Filisteo, imbaga ni Yahweh.
5: Napan ni David ken dagiti tattaona idiay Keila ket rinautda dagiti Filisteo. Adu ti pinapatayda kadakuada sada innala dagiti animalda. Iti kasta, inispal ni David ti ili ti Keila.
6: Idi naglibas ni Abiatar nga anak ni Ahimelec, nagkamang ken ni David idiay Keila. Intugotna ti efod.
7: Naipadamag ken ni Saul a napan ni David idiay Keila, ket kinunana, Inyawaten ti Dios ni David iti pannakabalinko. Naipalab-ogen ta simrek iti nabakudan nga ili nga adda rikep ken balunet dagiti ruanganna.
8: Daytoy ti gapuna nga inummong ni Saul dagiti soldadona tapno makigubatda. Simmalogda idiay Keila tapno lakubenda ni David ken dagiti soldadona.
9: Idi naammoan ni David ti panggep ni Saul a mangraut kenkuana, kinunana ken ni Abiatar a padi, Yegmo ditoy ti efod.
10: Kinuna ni David, O Apo a Dios ti Israel, naammoak a panggep ni Saul ti umay ditoy Keila tapno dadaelenna ti siudad gapu kaniak nga adipenmo.
11: Yawatdakto kadi dagiti umili ti Keila iti pannakabalin ni Saul? Pudno kadi nga umay ni Saul a kas nadamagko? O Apo a Dios ti Israel, pangngaasim ta sungbatannak!
: Umay nga umay ni Saul, insungbat ni Yahweh.
12: Ket dagiti umili ti Keila, yawatdakto kadi ken dagiti tattaok iti pannakabalin ni Saul? sinaludsod ni David.
: Yawatdakanto, insungbat ni Yahweh.
13: Dinagdagus ngarud ni David ken dagiti agarup nga 600 a tattaona ti pimmanaw idiay Keila. Nagalis-alisda. Idi madamag ni Saul a naglibas ni David idiay Keila, saanna nga intuloy ti panggepna.
14: Naglemmeng ni David iti let-ang iti asideg ti Sif nga adda iti katurturodan a pagilian. Inaldaw a sarsaraken ni Saul, ngem saan nga inyawat ti Dios ni David iti pannakabalin ni Saul.
15: Nupay kasta, kaskasdi a mabuteng ni David, agsipud ta ammona a desidido ni Saul a mangpatay kenkuana.
: Adda ni David idiay Jores iti let-ang iti asideg ti Sif
16: idi napan kenkuana ni Jonatan nga anak ni Saul, ket pinapigsana ti nakemna babaen iti panangipatalgedna iti pannalaknib ti Dios.
17: Saanka nga agbuteng, kinuna ni Jonatan. Dinaka mabalin a dangran ni tatangko. Agbalinkanto nga ari ket siakto ti sumaruno kenka iti saad, kas pagaammo ni tatangko.
18: Sinapataanda ti nasagradoan a karida nga aggayyemda. Nagawid ni Jonatan ngem nagbati ni David idiay Jores.
19: Idi adda ni Saul idiay Gabaa, adda tattao a taga-Sif a napan kenkuana ket impakaammoda nga aglemlemmeng ni David iti sakupda. Adda ni David idiay Jores iti Bantay Hakila iti akin-abagatan a paset ti let-ang ti Juda, kinunada.
20: Ammomi no kasano ti ayatmo a mangtiliw kenkuana, Natan-ok nga Ari. Umayka ngarud iti lugarmi ket ipanamnamami kenka a matiliwmo.
21: Kinuna ni Saul, Sapay koma ta bendisionannakayo ti Apo , gapu iti pannakipagriknayo kaniak.
22: Inkay manen kitaen a naimbag. Siguradoenyo no sadino ti paglemlemmengan ni David ken no siasino ti nakakita kenkuana. Naibaga kaniak a nasikap la unay.
23: Inton maammoan ken makitayo dagiti nalimed a disso a paglemlemmenganna, dagdagusenyonto nga umay ibaga kaniak. Kumuyogakto kadakayo ket no adda pay la sadiay, anupek uray no masapul a sursorek ti entero a Juda.
24: Nagsubli dagiti tattao ket immun-unada ngem ni Saul a napan idiay Sif. Adda idi ni David ken dagiti tattaona iti let-ang ti Maon, iti awan matagtagitao a tanap iti akin-abagatan a paset ti let-ang ti Juda.
25: Nagrubbuat ni Saul ken dagiti tattaona tapno birokenda ni David. Ngem naammoan daytoy ni David ket napan naglemmeng iti maysa a kabatoan a turod iti let-ang ti Maon. Sadiay ti nagyananna. Idi madamag ni Saul iti maipapan iti daytoy, napanna sinarak ni David.
26: Adda ni Saul ken dagiti tattaona iti maysa a bangir ti turod. Adda met iti sabali a bangir ti turod da David ken dagiti tattaona. Agdardarasda a pumanaw ta asidegen ni Saul ken dagiti tattaona ket dandanida matiliwen.
27: Pagammoan, simmangpet ti maysa a naibaon ket imbagana ken ni Saul, Darasem ti agawid! Rarauten dagiti Filisteo ti pagiliantayo!
28: Ngarud, saan nga intuloy ni Saul ti panangsunsonda ken ni David ket napanda ginubat dagiti Filisteo. Daytoy ti gapuna a maaw-awagan dayta a disso iti Turod a Nagsinaan.
29: Pimmanaw ni David ket napan naglemmeng iti sakup ti Engadi.