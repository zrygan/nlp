1: Dakayo a tattao ti Jerusalem, agtaraykayo kadagiti kalsadayo!
: Agsiimkayo a nalaing!
: Sukimatenyo dagiti plasa!
: Kitaenyo no adda masarakanyo
: a nalinteg ti aramidna
: ken kinapudno ti sapsapulenna.
: No adda, pakawanento ti Apo ti iliyo.
2: Uray no ibagayo nga agdaydayawkayo iti Apo ,
: dinto met la pudno ti saoyo.
3: Awan duadua a ti kinapudno
: ti birbiroken ti Apo .
: Sinaplitnakayo, ngem saankayo a nangrikna;
: rinumeknakayo, ngem diyo kayat ti paisuro.
: Natangken ti uloyo,
: ket diyo nagpanawan dagiti basolyo.
4: Kinunak, Uray ta nengneng met la dagitoy a tattao;
: minamaag ti aramidda.
: Dida ammo ti pagayatan ti Apo ,
: wenno dagiti linteg ti Diosda.
5: Mapanakto kadagiti agtuturay
: ket kasaok ida.
: Ammoda ti pagayatan ti Diosda;
: ammoda ti kayat ti Apo nga aramidenda.
: Ngem linaksidda ti panangituray ti Apo ;
: dida kayat ti agtulnog kenkuana.
6: Daytoy ti gapuna a patayento ida dagiti leon ti kabakiran.
: Rangrangkayento ida ti lobo ti let-ang,
: ket agdakiwasto ti leopardo kadagiti ilida.
: Pisangpisangennanto ti siasinoman a rummuar kadakuada.
: Nakaad-adu ngamin ti basolda,
: ket namin-adun a tinallikudanda ti Dios.
7: Sinaludsod ti Apo , Apay koma a pakawanek dagiti basol dagiti tattaok?
: Tinallikudandak ket nagdaydayawda kadagiti didiosen.
: Uray no intedko amin a masapulda,
: nakikamalalada latta ket dagiti balangkantis ti kinadendennada.
8: Kasda la nabsog a toro a kabalio nga agsapsapul iti dakepenna,
: tarigagayan ti tunggal maysa a kaiddaen ti asawa ti kaarubana.
9: Apay ketdin a diak dusaen ida gapu iti aramidda?
: Apay ketdin a diak balsen ti kastoy a nasion?
10: Ibaonkonto dagiti kabusor
: a mangpatpat iti kaubasanda,
: ngem saan a mamimpinsan nga ikisapda.
: Ibagakto kadakuada nga ikkatenda dagiti sangsanga,
: ta saanko a kukua ida.
11: Liniputandak a namimpinsan,
: dagiti tattao ti Israel ken ti Juda.
: Daytoy ti sao ni Yahweh.
12: Saan a bigbigen dagiti tattao ti Apo , ket kinunada, Awanto ti aniaman nga aramidenna. Saantayonto a marigatan; ditayto agsagaba iti gubat wenno bisin.
1314: Kinunada a mannanao laeng dagiti profeta ket awan mensaheda a naggapu iti Apo . Kinuna kaniak ti Apo a Dios a Mannakabalin-amin, Jeremias, gapu ta kastoy ti imbaga dagitoy a tattao, pagbalinekto a kasla apuy dagiti saok iti ngiwatmo. Kaslanto kayo dagitoy a tattao ket ikisapto ida iti apuy.
15: Tattao ti Israel, yegto ti Apo ti maysa a nasion a mangraut kadakayo. Aggapunto iti maysa a lugar, maysa a nasion a nabileg ken addan idi un-unana. Diyo ammo wenno maawatan ti pagsasaona.
16: Makapatay dagiti panada. Maingelda amin a soldado!
17: Kanendanto dagiti apit ken taraonyo. Patayendanto dagiti amin nga annakyo. Alaendanto amin nga arban ken pangenyo. Ibusendanto dagiti ubas ken igosyo. Rebbaento ti armadada dagiti siudad a nasarikedkedan a pagtaltalgedanyo.
18: Ngem kinuna ti Apo , Uray kadagita nga aldaw, diakto gudasen a mamimpinsan dagiti tattaok.
19: No saludsodenda no apay nga aramidek amin dagitoy, kastoy ti kunam, Jeremias, Gapu ta linaksidyo ti Apo , ket nagserbikayo kadagiti ganggannaet a didiosen iti dagayo. Agserbikayonto met kadagiti ganggannaet iti daga a saanyo a kukua.
20: Kuna ti Apo , Ibagam kadagiti kaputotan ni Jacob, ibagam kadagiti tattao ti Juda
21: Dumngegkayo, dakay a maag ken nakuneng a tattao, dakayo nga adda matana, ngem saan a makakita, dakayo nga adda lapayagna, ngem saan a makangngeg.
22: Siak ni Yahweh. Awan kadi ti panagbutengyo kaniak? Apay a dikay agkintayeg iti sangoanak? Inkabilko ti darat a beddeng ti baybay, maysa a permanente a bangen a dina maballasiw. Mabalin nga agdawel ti baybay ngem dina malabsan; mabalin nga agdaranudor dagiti dalluyon ngem dida malasat.
23: Ngem dakayo a tattao, nasubeg ken nasukirkayo, tinallikudan ken pinanawandak.
24: Pulos a diyo napanunot a dayawendak uray no inyegko ti tudo kadagiti tiempo a kasapulanna ket nagapitkayo kadagiti naituding a panawen.
25: Ngem gapu iti kinadakesyo, nalapdankayo nga agsagrap kadagitoy agkakaimbag a banag.
26: Adda dagiti managdakdakes a makipagnaed kadagiti tattaok. Aglemmengda nga agur-uray, kas kadagiti lallaki nga agipakat kadagiti pagsilo kadagiti tumatayab, ngem nagipakatda kadagiti pagipalab-og kadagiti tattao.
27: Kas iti mangnganup a mangpunno iti tangkal iti billit, pinunnoda dagiti balayda kadagiti sinamsamda. Daytoy ti gapuna a mannakabalin ken baknangda,
28: no apay a nalulukmeg ken nabubuttiogda. Awan pagpatinggaan dagiti dakes nga aramidda. Saanda nga ikkan ti kalintegan dagiti ulila wenno salakniban dagiti maidaddadanes.
29: Ngem siak, ni Yahweh, dusaekto ida gapu kadagiti dakes nga aramidda. Balsekto daytoy a nasion!
30: Adda nakabutbuteng ken nakaal-alliaw a napasamak iti daga
31: Pasig nga ulbod ti sasawen dagiti profeta. Isuro dagiti papadi ti kaykayatda ket magustoan met ti kasta dagiti tattaok. Ngem anianto ti aramidenda inton agpatingga amin dagitoy?