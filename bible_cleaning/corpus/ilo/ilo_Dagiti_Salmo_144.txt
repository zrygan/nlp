1: Madaydayaw ti Apo ,
: isu a bato a salaknibko;
: iti pannakibakal, sansanayennak,
: ket isagananak a makigubat.
2: Isu ti salaknib ken sarikedkedko,
: ti salinong ken salakanko,
: ti natalged a kamangko.
: Pinagbalinnak a mangituray kadagiti tattaomi.
3: O Apo , ania ti tao ta isu ketdi ti pampanunotem?
: Ania aya ti anak ti tao
: ta isu ketdi ti asikasoem?
4: Mayarig ti tao iti pul-oy ti angin;
: dagiti aldawna lumabas a kas anniniwan.
5: Luktam ti tangatang, O Apo , ta bumaba ka;
: sagidem dagiti bambantay ket umasukda.
6: Pagkimatem ket warawaraem dagiti mangbusor kenka;
: ibiatmo dagiti panam tapno agtatarayda.
7: Manipud ngato nga ayanmo, gaw-atennak,
: iti adalem a danum, alawennak,
: iti bileg dagiti ganggannaet, isalakannak.
8: Pasig nga ulbod ti sasawenda,
: ket uray ti ulbod sapataanda.
9: O Dios, kantaanka, iti baro a kanta
: agtokarak iti arpa ket kantaanka.
10: Ta dagiti ar-ari pagballigiem,
: ket ni David nga adipenmo, ispalem.
11: Ikanawanak kadagiti naranggas a kabusorko;
: ispalennak kadagiti ganggannaet a tattao.
: Pasig nga ulbod ti sasawenda,
: ket uray ti ulbod sapataanda.
12: Agtutubo dagiti lallaki nga annakmi;
: sapay koma ta kasda la mula a dumakkel ken pumigsa.
: Dagiti babbai nga annakmi, kasda la koma estatua
: a kadagiti suli ti palasio, mayarkosda.
13: Mapno koma dagiti kamaligmi iti amin a kita ti maapitmi.
: Dagiti karneromi kadagiti pagpastoran,
: aganakda koma iti inar-arban.
14: Dagiti bakbakami, agaduda koma;
: awan koma ti maalisan wenno matay kadakuada.
: Awan koma met ikkis ti panagbuteng kadagiti kalsadami.
15: Nagasat ti ili a pangibukbokanna iti bendisionna;
: wen, nagasat ti ili a ti Apo ti Diosna.