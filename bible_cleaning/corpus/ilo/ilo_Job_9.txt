12: Wen, nangngegko aminen dagita.
: Ngem iti imatang ti Dios,
: awan ti makaikalintegan iti bagina.
3: Kasta met nga awan ti makasuppiat kenkuana,
: awan makasungbat iti rinibu a saludsodna.
4: Masirib ken nabileg unay ti Dios;
: awan ti agballigi a bumusor kenkuana.
5: Di mapakpakadaan a yalisna dagiti bantay;
: iti pungtotna dadaelenna ida ket inda margaay.
6: Paggingginedenna ti daga,
: ket gunggonenna dagiti fondasionna.
7: Mabalinna a di palgaken ti init,
: ken di pagrimaten dagiti bituen.
8: Awan timmulong kenkuana idi inyukradna ti tangatang
: wenno idi nagtalaytay kadagiti dalluyon ti taaw.
9: Binilinna ti Oso ken ti Orion iti tangatang,
: ken ti Pleiades ken ti grupo dagiti bituen iti abagatan.
10: Ditayo maawatan dagiti nakaskasdaaw nga aramidna;
: saan nga agpatingga dagiti milagrona.
11: Lumabas ti Dios, ngem diak makita.
12: Alaenna ti kayatna, ket awan ti makalapped kenkuana;
: awan ti makaitured nga agkuna, Ania ti ar-aramidem?
13: Saan a medmedan ti Dios ti pungtotna;
: pinarukmana dagiti katulongan ni Rahab iti babaenna.
14: Ania ngarud ti masaok,
: Ania ti isungbatko iti Dios?
15: Nupay awan basolko, awan maaramidko;
: idawdawatko laengen iti Dios a kaasiannak.
16: Uray ikkannak iti gundaway nga agpalawag,
: saanak a mamati nga ipangagnak.
17: Mangyeg iti bagio a mangbasnot kaniak,
: awan ti gapgapuna a sugatsugatennak.
18: Pulos a saannak a paangsen;
: bin-ig a kinapait ti impaayna kaniak.
19: Aramatek ti pigsa? Adda aya makaparmek kenkuana?
: Idarumko? Sinno ti makabael.
20: Awan basolko ket napudnoak,
: ngem iti panagsaok, kasla nakabasolak,
: ket amin a sawek kasla ukomendak.
2122: Awan basolko ngem awanen aniamanna kaniak;
: maumaakon nga agbibiag.
: Total, isu met la nga isu
: nakabasoltayo man wenno saan,
: agpapadatayo a dadaelento ti Dios.
23: Agkatawa ti Dios no kellaat a matay ti awan basolna.
24: Inyawat ti Dios ti lubong kadagiti managdakdakes.
: Kinullaapanna ti mata dagiti amin nga ukom.
: No saan a ti Dios ti akin-aramid iti daytoy, siasino ngarud?
25: Napardas ti panaglabas dagiti aldawko;
: awan ti naimbag kadakuada, uray la koma no maysa.
26: Lumabas ti biagko a kas iti kapardasan a bangka,
: kas iti kapardas ti agila a mangsippayot iti tukmaanna.
2728: No umisemak ket padasek a lipaten ti rigatko,
: agsubli met laeng a mangtuok kaniak dagiti ut-otko.
: Ammok nga ikeddeng ti Dios a nakabasolak.
29: Yantangay ta ibilang ti Dios a nakabasolak,
: apay pay laeng a maringgorannak?
30: Uray sabonak dagiti basolko, diak maikkat ida.
31: Iti abut a narugit ti nangipurruakan ti Dios kaniak,
: ket uray dagiti pagan-anayko, karugitdak.
32: No tao la koma ti Dios, mabalinko a sungbatan;
: mabalinmi ti dumatag iti pangukoman
: tapno maibanag ti ririmi.
33: Ngem awan mamagkappia kadakami;
: awan ukom a mangrisut iti ringgormi.
34: O Dios! sardengannakon a dusaen!
: Yadayom kadin kaniak dagiti pammutbuteng!
35: Saanak nga agamak, agsaoak latta!
: Ngamin, ammok ti bukodko a karirikna.