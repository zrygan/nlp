1: Nagpatpatnag a nagsangsangit dagiti tattao gapu iti ladingitda.
2: Nagsaoda iti maibusor kada Moises ken Aaron. Kinunada, Naim-imbag la koman a nataykam idiay Egipto wenno uray ditoy let-ang.
3: Apay nga ipannatayo ti Apo iti dayta a daga? Patayendatayto dagiti kabusortayo ket tiliwenda dagiti assawa ken annaktayo. Nasaysayaat nga agsublitayo idiay Egipto.
4: Iti kasta, nagsasaritaanda ti panangpilida iti mangipangulo kadakuada nga agsubli idiay Egipto.
5: Nagpakleb da Moises ken Aaron iti imatang dagiti amin a tattao.
6: Rinay-ab ti dua kadagiti napan nangsukimat iti daga ti pagan-anayda gapu iti ladingitda. Isuda da Josue ken Caleb nga anak ni Jefone.
7: Kinunada kadagiti tattao, Nasayaat ti daga a napanmi kinita.
8: No maragsakan kadatayo ti Apo , ipannatayto sadiay ket itedna kadatayo dayta a nabaknang ken nadam-eg a daga.
9: Diyo busoren ti Apo , ket dikay agbuteng kadagiti tattao nga agnanaed sadiay. Nalaka a parmekentayo ida ta kaduatayo ti Apo idinto nga awanen dagiti didiosen a mangsalsalaknib kadakuada. Ngarud, dikay agbuteng.
10: Ranta dagiti tattao a batoen ida agingga a matayda, ngem pagammoan, nakitada ti makapurar a lawag ti dayag ni Yahweh iti ngatoen ti Tolda ti Dios.
11: Kinuna ni Yahweh ken ni Moises, Kasano pay kabayag ti panangumsi kaniak dagitoy a tattao? Kasano pay kabayag ti dida panagtalek kaniak idinto a nagipakitaak kadakuada kadagiti adu a milagro?
12: Mangyegak iti angol ket dadaelek ida. Ngem pagbalinenka nga ama ti maysa a nasion a dakdakkel ken nabilbileg ngem isuda.
13: Ngem kinuna ni Moises ken ni Yahweh, Inruarmo dagitoy a tattao idiay Egipto babaen iti pannakabalinmo. Inton madamag dagiti Egipcio ti inaramidmo kadagiti tattaom,
14: ibagadanto kadagiti tattao nga agnaed iti daytoy a daga. Nadamagen dagitoy a tattao a sika nga Apo ket addaka kadakami. Ammoda nga agparangka a silalatak no agsardeng ti ulepmo iti ngatoenmi, ket ammoda nga idaldalannakami babaen iti monmon nga ulep iti aldaw ken monmon nga apuy iti rabii.
15: Ita, no ikisapmo ida, ibaganto dagiti nasion a makaammo iti kinalatakmo
16: a pinapataymo dagiti tattaom iti let-ang, agsipud ta dimo kabaelan nga ipan ida iti daga nga inkarim nga ited kadakuada.
17: Dawatek ngarud, O Apo , nga ipakitam a naindaklanka, kas inkarim idi kinunam,
18: Siak, ni Yahweh, saanak a nalaka nga agpungtot. Ipakitak ti naindaklan nga ayat ken kinapudnok, ket pakawanek ti basol ken panagsukir. Nupay kasta, dusaek dagiti annak ken appoko agingga iti maikapat a kaputotan gapu kadagiti basol dagiti nagannak kadakuada.
19: Ita ngarud, O Apo , dawatek a pakawanem ti basol dagitoy a tattao a kas mayannatup iti kadakkel ti di agbalbaliw nga ayatmo, kas iti panangpakawanmo kadakuada manipud pay iruruarda idiay Egipto.
20: Simmungbat ni Yahweh, Pakawanek ida a kas iti dinawatmo.
21: Ngem isapatak iti naganko ken iti dayagko a mangpunno iti lubong,
22: nga awan kadagitoy a tattao ti makastrek iti dayta a daga. Nakitada ti makapurar a lawag ti dayagko ken dagiti milagro nga inaramidko idiay Egipto ken idiay let-ang, ngem namin-adu a sinuotda ti anusko, ket dida nagtulnog kaniak.
23: Pulos a didanto makastrek iti daga nga inkarik nga ited kadagiti kapuonanda. Awan ti uray maysa kadagiti nanglaksid kaniak ti makastrek iti dayta a daga.
24: Ngem agsipud ta maisupadi kadakuada ti rikna ni Caleb nga adipenko, ket nagtalinaed a napudno kaniak, ipankonto iti daga a nakitana. Tagikuaento dagiti kaputotanna ti daga
25: a dagiti tanapna pagnaedan ita dagiti Amalekita ken dagiti Cananeo. Inton bigat, agsublikayo ket inkay iti let-ang nga agturong iti Gulfo ti Aqaba.
26: Kinuna ni Yahweh kada Moises ken Aaron,
27: Kaanonto nga agsardeng ti panagrekreklamo dagitoy managdakdakes a tattao? Naumaakon kadagiti panagtantanabutobda!
28: Ibagam kadakuada daytoy a sungbatko: Isapatak iti naganko a maaramidto ti dinawatyo. Siak, ni Yahweh a sibibiag, ti nagsao.
29: Mataykayto ket maiwalang dagiti bangkayyo ditoy let-ang. Agsipud ta nagsaokayo iti maibusor kaniak, awanto kadakayo nga agtawen iti nasursurok ngem duapulo ti makastrek iti dayta a daga.
30: Inkarik nga agnaedkayto sadiay, ngem awanto ti uray maysa a makagteng sadiay malaksid kada Caleb ken Josue.
31: Kinunayo a matiliwto dagiti annakyo, ngem ipankonto ida iti dayta a daga a linaksidyo, ket agyandanto sadiay.
32: Mataykayto ditoy let-ang.
33: Agalla-allanto dagiti annakyo ditoy let-ang iti las-ud ti uppat a pulo a tawen. Agsagabadanto iti dusa ti kinasukiryo agingga iti ipapatay ti maudi kadakayo.
34: Uppat a pulonto a tawen nga ikaroyo dagiti basolyo. Uppat a pulo nga aldaw a sinukimatyo ti daga, ket maysa a tawen ti kaibatogan ti maysa nga aldaw. Maammoanyonto ti kaipapanan ti panangbusorko kadakayo.
35: Isapatak nga aramidek daytoy kadakayo a managdakdakes a tattao, dakayo a naguummong a bumusor kaniak. Mataykayto amin ditoy let-ang. Siak, ni Yahweh, ti nagsao.
3637: Saan a pudno ti impadamag dagiti imbaon ni Moises a mangsukimat iti daga, ket gapu iti daytoy, nagsao dagiti tattao iti maibusor ken ni Yahweh. Iti kasta, pinagsakit ida ni Yahweh ket natayda.
38: Kadagiti sangapulo ket dua a naibaon, da la Josue ken Caleb ti nakalasat.
39: Kasta unay ti leddaang dagiti Israelita idi ipakaammo ni Moises ti sao ni Yahweh.
40: Kabigatanna, nasapada a nagrubbuat a mangsakup iti katurturodan a pagilian. Kinunada, Ita, nakasaganakamin a mapan iti lugar nga imbaga ti Apo . Bigbigenmi a nagbasolkami.
41: Ngem kinuna ni Moises, Apay ngarud a sukirenyo ti Apo ? Saankayto nga agballigi.
42: Dikayo mapmapan. Awan kadakayo ti Apo ket parmekendakayto dagiti kabusoryo.
43: Inton makigubatkayo kadagiti Amalekita ken kadagiti Cananeo, mataykayto. Awanto ti Apo kadakayo agsipud ta diyo kinayat ti sumurot kenkuana.
44: Nupay kasta, napanda latta iti katurturodan a pagilian, uray no nagbati ti Lakasa ti Tulag ni Yahweh ken ni Moises iti kampo.
45: Dinarup dagiti Amalekita ken dagiti Cananeo nga agnanaed sadiay dagiti Israelita. Naparmek dagiti Israelita ket nasunsonda agingga idiay Horma.