1: Diosko, apay a linaksidnakami a namimpinsan?
: Agnanayon kadi ti pungtotmo iti arbanmo?
2: Laglagipem dagiti tattaom a pinilim idi un-unana,
: dagiti sinubbotmo nga agbalin a kukua.
: Laglagipem ti Bantay Sion a taengmo.
3: Magnaka kadagitoy rebba iti agnanayon awan inggana;
: amin nga adda iti Templo dinadael dagiti kabusor.
4: Iti uneg ti nasantoan a Templom,
: nagdir-i dagiti kabusormo iti panagballigida;
: inkabilda sadiay dagiti bandera ti panangabakda.
5: Kasda la agpukpukan iti kayo babaen iti wasayda.
6: Amin a nakitikitan a kayo
: dinadaelda babaen iti wasay ken maso.
7: Rinakrakda ti Templom ket pinuoranda.
: Tinulawanda ti lugar a pagdaydayawan kenka.
8: Inkeddengda nga ikisapdakami a padapada;
: pinadapuda amin a nasantoan a paguummongan iti daga.
9: Awanen dagiti milagro a makitami;
: awanen dagiti profeta.
: No kaano nga aggibus ti agdama a kasasaadmi,
: awan ti makaammo kadakami.
10: Kasano kabayag, O Dios,
: a katkatawaandakami dagiti kabusormi?
: Agnanayon kadi a lalaisenda ti naganmo?
11: Apay a saannakami a tulongan?
: Apay a nakadalikepkepka lattan?
12: Ngem sika, O Dios, ti arimi manipud ugma;
: namin-adu a nagballigika ditoy daga.
13: Babaen iti bilegmo, binisngaymo ti baybay,
: ket binurakmo dagiti ulo ti dragon iti taaw.
14: Rinumekmo dagiti ulo ti dragon a maaw-awagan Leviatan
: ket impakanmo ti bangkayna kadagiti parsua iti let-ang.
15: Pinagpussuakmo dagiti ubbog ken waig;
: pinagmagam dagiti dadakkel a karayan.
16: Pinarsuam ti aldaw ken rabii, ti init ken bulan.
17: Dagiti beddeng ti daga, sika ti nangipasdek;
: intuyangmo ti tiempo ti pudot ken tiempo ti lam-ek.
18: Laglagipem, O Apo , nga ang-angawendaka dagiti kabusormo;
: maagda ket agsaoda iti maibusor iti naganmo.
19: Dimo baybay-an dagiti tattaom nga awan gawayna;
: maidaddanesda, dimo koma liplipaten ida.
20: Laglagipem ti tulagmo kadakami,
: ta nagsaknapen ti kinadawel ken kinaranggas
: kadagiti nasipnget a lugar ti daga.
21: Dimo ipalubos a maibabain dagiti napanglaw ken nanumo;
: idaydayawdaka koma dagiti mailupitlupit a tattao.
22: Bumangonka, O Dios, ket irupirmo ti kalintegam.
: Laglagipem nga agmalmalem a katkatawaandaka dagiti awan diosna.
23: Dimo lipaten dagiti makapungtot nga ikkis dagiti kabusormo,
: ti di agsarday a panagririaw dagiti sumupring kenka.