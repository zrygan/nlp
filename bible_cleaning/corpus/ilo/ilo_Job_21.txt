12: Denggenyo a nalaing ti innak ibaga;
: dayta la ti pangliwliwa a dawatek kadakayo.
3: Palubosandak nga agsao ket kalpasanna,
: ituloyyo ti manglais kaniak no kayatyo.
4: Saan a tao ti pakaiturongan toy asugko;
: adda gapuna a saanakon a makaan-anus.
5: Mingmingandak no dikay maikuleng
: a makakita iti kasasaadko.
6: No malagipko ti napasamak kaniak,
: maikulengak ket agpigergerak.
7: Dagiti managdakdakes napaut ti biagda.
: Apay a palubosan ti Dios a rumang-ayda?
8: Makitada ti idadakkel
: dagiti annak ken appokoda.
9: Saan nga ipalubos ti Dios
: a dumteng ti didigra kadagiti balayda,
: ket agbiagda a natalged ken natalna.
10: Agdakep dagiti bakada,
: ket nalaka ti panaganak dagiti kabaianda!
11: Agtataray ken agaayam dagiti annakda
: a kas kadagiti urbon a karnero.
12: Agsasalada a buyogan
: ti arpa ken flauta.
13: Narang-ayda iti unos ti panagbiagda,
: natalna ti ipapatayda ket dida agsagaba.
14: Ibaga dagiti managdakdakes iti Dios a bay-anna ida.
: Dida kayat a maammoan
: ti pagayatanna iti panagbiagda.
15: Kunada a dida masapul
: ti agserbi iti Dios,
: ket awan magunggonada
: nga agkararag kenkuana.
16: Ipagarupda nga agballigida
: babaen iti bukodda a pigsa.
: Ngem diak patien ti kasta a kapanunotanda.
17: Adda kadin managdakdakes a naiddep ti silawna?
: Addan aya maysa kadakuada a nadidigra?
: Addan aya dinusa ti Dios kadakuada iti pungtotna,
18: tapno kasda la arutang a mayangin
: wenno taep nga itayab ti bagio?
19: Kunayo a dusaen ti Dios ti ubing
: gapu kadagiti basol ti amana.
: Saan! Dagiti nagbasol koma ti rumbeng a dusaenna;
: ipakitana koma a kasta ti aramidenna
: gapu kadagiti salungasingda.
20: Rumbeng a sagabaen dagiti nagbasol
: ti mismo a dusada;
: ti pungtot ti Dios a Mannakabalin-amin masapul a riknaenda.
21: No matayen ti tao,
: panunotenna pay kadi
: ti kasasaad dagiti annakna?
22: Adda kadi tao a makaisuro iti Dios
: idinto nga ukomenna dagiti natan-ok?
2324: Adda tattao a nasalun-at agingga iti ipupusayda;
: naragsakda a matay ken awan pakariribukanda,
: awan ti sagubanitda, naimbag ti pannakataraonda.
25: Adda met dagiti awan a pulos ti ragsakda;
: agbiag ken nalidayda iti ipapatayda.
26: Ngem agpapadada a matay ken maitanem;
: padapadada met nga iggesen.
27: Ammok no ania ti pampanunotenyo a mangdangran kaniak.
28: Ammok a damagenyo no ayanna itan
: ti balay ti nabaknang,
: ti tao a nagar-aramid iti kinadakes.
29: Dikay aya nagsaludsod kadagiti agbibiahe?
: Diyo aya naammoan ti inyawidda a damag?
30: Iti aldaw nga agpungtot ti Dios,
: kanayon a ti managdakdakes ti maispal iti pannusana.
31: Awan ti mangbabalaw iti managdakdakes
: wenno mangbales kenkuana iti amin nga inaramidna.
3233: Inton maipan iti pakaitabonanna,
: iti nainget ti guardiana a tanemna,
: rinibu ti makipamumpon.
: Uray ti maigabor a daga
: nainayad nga agdisso iti bangkayna.
34: Ket dakayo, awan serserbi ti pangliwliwayo kaniak!
: Pasig nga ulbod ti imbagbagayo!