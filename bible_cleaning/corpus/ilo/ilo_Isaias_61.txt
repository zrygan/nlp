1: Pinunnonak ni Apo Dios
: iti espirituna.
: Pinilinak ket imbaonnak
: a mangipakaammo iti naimbag a damag kadagiti napanglaw,
: mangliwliwa kadagiti nalapunos iti ladingit,
: mangiwaragawag iti pannakaruk-at dagiti napagtalaw,
: ken ti pannakawayawaya dagiti adda iti pagbaludan.
2: Imbaonnak a mangipakaammo
: dimtengen ti tiempo
: nga isalakan ti Apo dagiti tattaona,
: parmekenna dagiti kabusorda.
: Imbaonnak a mangliwliwa kadagiti agladladingit,
3: a mangted iti rag-o ken ragsak
: a di ket liday kadagiti agdungdung-aw iti Sion;
: mangted iti kanta a pagdaydayaw
: a saan ket a naladingit a kanta.
: Mayarigdanto kadagiti kaykayo
: nga immula ti Apo .
: Nalintegto ti aramid ti tunggal maysa,
: ket maidaydayawto ti Dios gapu iti aramidna.
4: Tarimaanendanto dagiti siudad
: a nabayagen a rebrebba.
5: Jerusalem, agserbinto kenka dagiti ganggannaet,
: Aywanandanto dagiti arbanmo, mulaandanto ti dagam
: ken asikasoendanto dagiti kaubasam.
6: Maawagankayto iti papadi ti Apo ,
: dakayto ti agsagrap iti kinabaknang dagiti pagilian,
: ket itangsityonto ti panangtagikuayo.
7: Agpatinggan ti pannakaibabain ken pannakalalaisyo.
: Agnaedkayto iti bukodyo a daga;
: maminduanto ti kaadu ti sanikuayo,
: ket agpautto iti agnanayon ti rag-oyo.
8: Kuna ti Apo ,
: Ayatek ti kinalinteg,
: ket guraek ti panagidadanes
: ken panagaramid iti dakes.
: Gunggonaakto dagiti tattaok, awan duadua
: ket makitulagakto iti agnanayon kadakuada.
9: Agdindinamagdanto kadagiti nasion;
: maammoanto dagiti makakita kadakuada
: nga isuda dagiti tattao a binendisionak.
10: Agrag-o ti Jerusalem gapu iti inaramid ni Yahweh.
: Mayarig iti babai a nakawesan iti aldaw a panagkasarna.
: Kinawesan ti Dios iti pannakaisalakan ken balligi!
11: Awan duadua nga isalakanto ni Apo Dios dagiti tattaona,
: ket agdaydayawto amin a pagilian kenkuana.
: Wen, awan duadua a kas iti panagtubo ti bukel ken idadakkelna.