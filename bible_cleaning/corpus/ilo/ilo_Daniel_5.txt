1: Iti maysa a rabii, inawis ni Ari Belsazar ti sangaribu nga ofisialesna a dumar-ay iti dakkel a padaya, ket nagiinumda iti arak.
2: Idi agiinumda, pinaala ni Belsazar dagiti alikamen a balitok ken pirak a sinamsam ni tatangna a Nebucadnesar iti Templo idiay Jerusalem. Pinaalana ida tapno paginumanda kadagiti ofisialesna, dagiti assawa ken kamalalana.
3: Dagus a naipan dagiti alikamen a balitok ken pirak, ket naginumanda,
4: bayat ti panagdaydayawda kadagiti didiosen a naaramid iti balitok, pirak, bronse, landok, kayo ken bato.
5: Pagammoan, nagparang ti ima ti maysa a tao ket nagsurat iti napalitadaan a diding ti palasio, iti lugar a maraniagan unay ti silaw. Nakita ti ari ti ima nga agsursurat.
6: Bimsag gapu iti kasta unay a butengna, ket uray la nagkutokot dagiti tumengna.
7: Iti napigsa a timek, pinaayabanna dagiti salamangkero, dagiti mammadles ken dagiti astrologo. Idi dumtengda, kinuna ti ari kadakuada, Ikkak iti pammadayaw ti siasinoman a makabasa iti naisurat ken makailawlawag iti kayatna a sawen. Makawesanto iti napateg a lupot a nalabaga, maukkoranto iti kuentas a balitok ken maisaadto a maikatlo a kangatoan nga agturay iti pagarian.
8: Immasideg dagiti mammagbaga iti ari ngem awan makabasa iti naisurat wenno makaibaga iti ari iti kaipapananna.
9: Gapu iti daytoy, immad-adda manen ti bessag ken danag ni Ari Belsazar. Saan nga ammo dagiti ofisialesna ti aramidenda.
10: Nangngeg ti reyna nga ina ni Belsazar ti panagsasarita ti ari ken dagiti ofisialesna, ket simrek iti kuarto a pagrarambakanda. Kinunana, Manayon koma ti panagbiag ti ari! Dika koma agdanag ken bumsag.
11: Adda lalaki ditoy pagariam a naparaburan iti espiritu dagiti nasantoan a didiosen. Idi ni tatangmo ti ari, impakita daytoy a tao a naparaburan iti nasayaat a pannakaawat, pannakaammo ken sirib a kas iti sirib dagiti didiosen. Daytoy ti gapuna a dinutokan idi ni Ari Nebucadnesar a tatangmo a mangipangulo kadagiti mammadles, salamangkero, mammuyon ken astrologo.
12: Adda naisangsangayan a kabaelanna ket masirib. Nalaing a mangibaga iti kaipapanan ti tagtagainep, mangipalawag kadagiti burburtia ken mangilawlawag kadagiti palimed. Paayabam ngarud daytoy a tao, ni Daniel a pinanaganan ti ari iti Beltesazar ket paipalawagmo kenkuana ti kaipapan amin dagitoy.
13: Dagus a naidatag ni Daniel iti sangoanan ti ari. Kinuna ti ari, Sika kadi ni Daniel a maysa kadagiti Judio a napagtalaw nga innala ni amak idiay Juda?
14: Nadamagko nga adda kenka ti espiritu dagiti didiosen ket nalaingka, addaanka iti pannakaawat ken sirib.
15: Naayaban dagiti mammagbaga ken salamangkero tapno basaen ken ibagada ti kayat a sawen ti naisurat ngem dida naibaga ti kaipapananna.
16: Ita adda agkuna a kabaelam nga ibaga dagiti nailemmeng a kaipapanan ken ammom nga ilawlawag dagiti palimed. No mabasam ti naisurat ket ibagam kaniak ti kaipapananna, ikkanka iti pammadayaw. Makawesankanto iti napateg a lupot a nalabaga, makuentasankanto iti balitok ken maisaadkanto a maikatlo a kangatoan iti turay iti pagarian.
17: Insungbat ni Daniel iti ari, Saandak nga ikkan iti sagut, Natan-ok nga Ari, wenno itedmo laengen iti sabali ti gunggona nga itedmo. Basaek ti naisurat ket ilawlawagko kenka ti kaipapananna.
18: Pinagbalin ti Kangatoan a Dios ni tatangmo a Nebucadnesar a naindaklan nga ari. Inikkanna iti tan-ok ken dayag.
19: Gapu iti nagpaiduma a pannakabalinna, nagbuteng ken nagtigerger iti sangoananna dagiti amin a tattao ti nadumaduma a puli ken pagsasao. Pinapatayna dagiti kayatna a mapapatay ket inispalna dagiti kayatna a maispal. Intan-okna dagiti kayatna nga itan-ok ket impababana dagiti kayatna nga ipababa.
20: Ngem gapu ta nagbalin a natangsit, napalangguad ken naranggas, naikkat a kas ari ket napukawna ti nadayag a saadna.
21: Napagtalaw iti gimong dagiti tattao. Nagbalin ti panunotna a kas iti panunot ti animal. Nakipagtaeng kadagiti atap nga asno. Nangan iti ruot a kas iti baka. Naturog iti ruar ket nalinlinnaawan. Kamaudianna, binigbigna nga iturayan ti Kangatoan a Dios ti amin a pagarian dagiti tattao, ket isaadna nga ari ti siasinoman a pilienna.
22: Ngem sika nga anakna, dika nagpakumbaba nupay ammom amin dagitoy.
23: Nagaramidka iti maibusor iti Apo ti langit ket innalam dagiti tasa ken malukong iti Templona. Inusarmo ida a naginumam iti arak a kaduam dagiti ofisialesmo, dagiti assawam ken dagiti kamalalam. Nagdaydayawkayo kadagiti didiosen a naaramid iti balitok, pirak, bronse, landok, kayo ken bato, didiosen a di makakita wenno makangngeg ken awan ammona. Ngem dimo pinadayawan ti Dios a mangtengtengngel iti biagmo ken iti amin nga aramidmo.
24: Daytoy ti gapuna nga imbaon ti Dios ti ima a nangisurat kadagitoy a sao.
25: Dagitoy ti naisurat Mene, mene, tekel, parsin .
26: Ket kastoy ti kaipapananna mene , nabilangen ti Dios dagiti aldaw a panagpaut ti pagariam ket inkeddengnan a gibusan.
27: Tekel , natimbangkan ket nasarakan a kurang ti dagsenmo.
28: Parsin , nabingayen ti pagariam ket naited kadagiti taga-Medo ken taga-Persia.
29: Imbilin a dagus ni Belsazar a maikkan ni Daniel iti pammadayaw. Nakawesan iti napateg a lupot a nalabaga, naukkoran iti kuentas a balitok ket naisaad a maikatlo a kangatoan iti turay iti pagarian.
30: Iti dayta met la a rabii, napapatay ni Belsazar nga ari ti Babilonia.
31: Inagaw ni Dario a taga-Media ti pagarian. Agtawen idi ni Dario iti 62.