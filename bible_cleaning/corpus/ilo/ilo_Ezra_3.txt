1: Iti maikapito a bulan, nakasublin dagiti Israelita kadagiti siudad ken il-ilida. Kalpasanna, naguummongda amin idiay Jerusalem.
2: Binangonda manen ti altar ti Dios ti Israel tapno adda pagidataganda kadagiti daton a mapuoran, kas mayannurot iti Linteg ni Moises, ti tao ti Dios. Impanguloan ida ni Josue nga anak ni Josadac, ken dagiti papadi agraman ni Zerubbabel nga anak ni Salatiel.
3: Uray mabutengda kadagiti tattao iti dayta a daga, binangonda latta ti altar iti sigud a nagsaadanna. Kalpasanna, nagidatagda kadagiti daton a mapuoran iti bigat ken iti malem.
4: Rinambakanda met ti Fiesta dagiti Abong-abong kas naibilin. Inaldaw a nagidatagda kadagiti daton a mapuoran kas naituding iti dayta nga aldaw.
5: Kasta met a nagidatagda kadagiti inaldaw a daton a mapuoran, daton iti Fiesta ti Lutuad ken kadagiti dadduma pay a panaggigimong a panagdaydayaw dagiti tattao ken ni Yahweh. Nagidatagda met kadagiti daton ken ni Yahweh kadagiti daton a nagtaud iti bukodda a nakem.
6: Manipud iti umuna nga aldaw iti maikapito a bulan, nangrugi dagiti tattao a nagidatag ken ni Yahweh kadagiti daton a mapuoran uray di pay narugian a mabangon manen ti Templo.
7: Nangted dagiti tattao iti kuarta a pagtangdan kadagiti kantero ken kadagiti karpintero. Nagpaitulodda met iti taraon, mainum ken lana ti olibo a maipan idiay siudad ti Tiro ken Sidon a sukat dagiti kayo ti sedro ti Libano a maipaanud iti taaw a maipan idiay Joppe. Naaramid amin dagitoy babaen iti palubos ni Ciro nga ari ti Persia.
8: Iti kasta, iti maikadua a bulan ti maikadua a tawen kalpasan ti panagsubli dagiti Israelita iti nakabangonan idi ti Templo idiay Jerusalem, inrugida ti trabaho. Nagtitinnulong da Zerubbabel, Josue, amin a kakailianda, agraman dagiti papadi ken Levita. Kinapudnona, timmulong amin dagiti Israelita a nagsubli idiay Jerusalem. Dagiti amin a Levita nga agtawen iti 20 wenno nasursurok ti mangimaton iti panagtrabaho iti Templo.
9: Timmulong a nangimaton dagiti nagtaud iti familia ni Hodavias ni Jesus a Levita agraman dagiti annak ken kakabagianna, ken ni Kadmiel ken dagiti annakna. Tinulongan ida dagiti Levita iti familia ni Henadad.
10: Idi irugida nga isaad ti fondasion ti Templo, nagtakder dagiti papadi iti naituding a lugarda. Nagkawesda iti pagan-anay dagiti papadi, ken nakaiggemda amin iti trumpeta. Nakaiggem met iti piangpiang dagiti Levita a nagtaud iti familia ni Asaf. Indaydayawda ni Yahweh kas mayannurot iti bilin nga impaulog idi ni Ari David.
11: Inkankantada ti pagdaydayaw ken pagyaman ken ni Yahweh ket inul-ulitda nga inkanta daytoy
: Naimbag ti Apo , ket agnanayon
: ti ayatna iti Israel.
: Impan ti tunggal maysa ti amin a kabaelanna a nangipukpukkaw iti panagdaydayawna ken ni Yahweh, ta nairugin ti pannakaisaad ti fondasion ti Templo.
12: Adu kadagiti lallakay a papadi ken Levita, agraman dagiti papangulo dagiti familia ti nakakita iti immuna a templo. Nagsasangitda iti napigsa idi maimatanganda a maikabkabil ti fondasion. Ngem nagririaw dagiti dadduma gapu iti ragsakda.
13: Saan mapaggiddiat dagiti naragsak a riaw ken ti panagsangsangit, ta uray iti adayo, mangngeg dagiti dir-i.