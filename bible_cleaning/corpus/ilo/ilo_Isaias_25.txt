1: O Apo , sika ti Diosko;
: itan-okka ket idaydayawko ti naganmo.
: Nakaskasdaaw dagiti inaramidmo;
: sipupudnoka a nangtungpal
: kadagiti planom idi un-unana nga aldaw.
2: Rinebbam dagiti siudad,
: ket rinippuogmo dagiti sarikedkedda.
: Awanen dagiti palasio
: a binangon dagiti kabusormi.
3: Idaydayawdakanto dagiti nabileg a pagilian;
: kabutengdakanto dagiti naranggas a nasion.
4: Nagkamang kenka dagiti napanglaw ken nakakaasi,
: ket awan nakaan-anoanda iti tiempo ti riribuk.
: No agbagio, ikkam ida iti salinongda,
: ket iti makasinit a pudot, linongam ida.
: Dumarup dagiti naranggas a tattao
: a kasla bagio iti tiempo ti lam-ek,
5: ken kas tikag iti namaga a daga.
: Ngem pinagulimekmo dagiti kabusormi, O Apo ;
: pasardengem dagiti pukkaw ti naranggas a tattao,
: kas iti panangpalammiis ti ulep iti napudot nga aldaw.
6: Ditoy Bantay Sion, mangisagananto ti Apo a Mannakabalin-amin iti padaya nga agpaay kadagiti amin a nasion ditoy lubong. Maidasarto dagiti agkakabaknang a taraon ken agkakaimas nga arak.
7: Iti daytoy a bantay, ikkatennanto ti ulep ni ladingit nga adda iti ngatoen dagiti amin a nasion.
8: Pukawennanto ti Apo a Dios ni patay iti agnanayon! Punasennanto amin a lua ti tunggal maysa ket ikkatennanto ti pakaibabainan a sinagaba dagiti tattaona iti sangalubongan. Ti Apo a mismo ti nagsao.
9: Inton mapasamak daytoy, kunanto ti tunggal maysa, Isu ti Diostayo! Nagtalektayo kenkuana ket inispalnatayo. Isu ti Apo . Nagtalektayo kenkuana. Naragsak ken napnoantayo iti rag-o agsipud ta insalakannatayo!
10: Salaknibanto ti Apo ti Bantay Sion, ngem maibaddebaddekto dagiti tattao ti Moab a kas iti pannakaibaddebaddek ti garami iti takki.
11: Ikagumaandanto ti maispal a kasda la aglanglangoy, ngem ipababanto ida ti Dios ket saanto a makagunay dagiti imada.
12: Rebbaento ti Apo dagiti sarikedked ti Moab agraman dagiti nangato a bakudna ket tuangennanto ida iti tapok.