1: Balang laeng a rosas ti Saron ti kayarigak,
: maysaak a lirio kadagiti tanap.
2: Lirio kadagiti mula a siitan
: ti arig ti ay-ayatek iti ummong dagiti babbalasang.
3: Arig ti mansanas iti bakir ti kaingungotko;
: kadagiti amin a lallaki, awan makaartap.
: Magustoak ti agtugaw iti linongna,
: nasam-it iti panagramanko ti bungana.
4: Intugotnak iti pagdadayaan iti taengna,
: ket imbayogna ti bandera ni ayat kaniak.
5: Pinakannak iti pasas tapno agsubli ti pigsak;
: inikkannak iti mansanas tapno sumarantaak.
: Napaksuyanak a nakiinnayat.
6: Pagpungpunganak ti kannigid a takkiagna,
: ket lalailoennak ti kannawanna.
7: Ikariyo kaniak, babbai iti Jerusalem,
: isapatayo kadagiti napardas nga ugsa ken korso
: a diyo singsingaen ti panaglinnailomi.
8: Mangngegko ti timek ti kaayan-ayatko.
: Agtartaray kadagiti bantay ken turturod
: nga umay iti ayanko.
9: Arigna iti korso ti kaingungotko,
: kasla maysa nga ugsa a bumaro.
: Agtaktakderen iti ruar ti bakudmi,
: sumirip iti tawa, iti baet dagiti rehas
: tapno makitanak.
10: Agsao ti kaayan-ayatko kaniak.
: Umaykan, ay-ayatek;
: biagko, kumuyogka kaniak.
11: Limmabasen ti tiempo ti lam-ek;
: simmardengen ti tudtudo.
12: Agukraden dagiti sabsabong iti tanap.
: Tiempon ti panagkakanta,
: agkakantan dagiti pagaw iti taltalon.
13: Agluomen ti bunga dagiti igos,
: agsabongen dagiti ubas, ti bangloda agadiwara.
: Umayka ngaruden, ay-ayatek;
: biagko, kumuyogka kaniak.
14: Arigmot' kalapati nga aglemlemmeng
: iti rengngat ti kabatoan.
: Kitaek man ti nalibnos a rupam,
: denggek man ti nasam-it a timekmo.
15: Tiliwem dagiti musang nga agdadael iti mula,
: amangan no makastrekda iti agsabsabong a kaubasanta.
16: Kukuak ti kaayan-ayatko ket kukuanak met.
: Ipapaarabna ti arbanna iti kalirioan
17: agingga nga agpul-oy ti angin ti agsapa,
: ken agpukaw ti sipnget.
: Agsublika, biagko, a kas iti korso,
: kas iti bumaro nga ugsa kadagiti bambantay.