1: Kinuna ti Dios, Anak ti tao, kanem daytoy nalukot a pagbasaan. Kalpasanna, inka kasao dagiti Israelita.
2: Nagngangaak ket insubona kaniak ti pagbasaan.
3: Kinunana, Anak ti tao, kanem daytoy nalukot a pagbasaan nga itedko kenka ket agbussogka. Kinnanko ti pagbasaan. Nasam-it a kasla diro ti ramanna.
4: Kalpasanna, kinuna ti Dios, Anak ti tao, inka kadagiti Israelita ket ibagam kadakuada ti aniaman nga ibagak kenka.
5: Saanka nga ibaon iti maysa a pagilian a narigat a maawatan ti ganggannaet a pagsasaona, no di ket ibaonka kadagiti Israelita.
6: No ibaonka kadagiti dadakkel a nasion a ganggannaet ti pagsasaoda a dimo maawatan, ipangagdakanto dagiti tattaona.
7: Ngem awanto kadagiti Israelita ti mayat a dumngeg kenka. Didak pay ipangag. Natangken ti uloda ken natangsitda amin.
8: Ita, pagbalinenka met a natangken ti ulona ken natured a kas kadakuada.
9: Pagbalinenka a natangken a kas iti bato, wen, natangken a kas iti diamante. Dika agbuteng kadagita natangken ti ulona a tattao.
10: Intuloy ti Dios, Anak ti tao, denggem a nalaing ti amin nga ibagak kenka ket tandaanam.
11: Inka kadagiti kailiam a naitalaw a kas balud ket ibagam ti ibagak kadakuada, dumngegda man wenno saan.
12: Kalpasanna, impangatonak ti espiritu ti Dios ket manipud iti likudak, nangngegko ti napigsa a timek a kunana, Idaydayawyo ti dayag ti Apo nga adda sadi langit.
13: Nangngegko ti banesbes dagiti agririnnisiris a payak dagiti parsua, ti karadakad dagiti pilid a kas iti kapigsa ti ginggined.
14: Immay kaniak ti mannakabalin nga espiritu ti Dios ket bayat ti panangitayabna kaniak, nariknak ti pungtot ken sakit ti nakemko.
15: Dimtengak idiay Tel Abib iti igid ti Karayan Kebar a pagnaedan dagiti naitalaw a kas balud. Pito nga aldaw a nagyanak sadiay a mailablabeg gapu iti nakita ken nangngegko.
16: Kalpasan ti pito nga aldaw, nagsao ti Apo kaniak.
17: Kinunana, Anak ti tao, isaadka nga agbantay iti pagilian nga Israel. Ipakaammom kadagiti Israelita dagiti amin nga iballaagko kenka.
18: No ipakaammok a matay ti maysa a managdakdakes a tao, ngem dimo ballaagan wenno pagsardengen nga agaramid iti dakes tapno agbiag, matayto a managbasol, ket singirekto kenka ti darana.
19: Ngem no ballaagam ti managdakdakes ket dina isardeng ti aramidna wenno paglikudan ti kinadakesna, matayto a managbasol, ngem maispalto ti biagmo.
20: No agaramid iti dakes ti nalinteg a tao ket ikabilko iti napeggad a kasasaad, matay no dimo ballaagan. Matay gapu kadagiti basolna ket diakton lagipen dagiti naimbag nga aramidna. Sungbatamto kaniak ti ipapatayna.
21: No ballaagam ti naimbag a tao tapno saan nga agbasol ket ipangagnaka, agbiagto, ket maispalto met ti biagmo.
22: Nariknak ti nabileg a pannakabalin ti Apo , ket nangngegko a kinunana kaniak, Tumakderka ket inka idiay tanap. Kasaokanto sadiay.
23: Napanak ngarud idiay tanap, ket nakitak sadiay ti dayag ti Apo a kas iti dayag a nakitak iti igid ti Karayan Kebar. Nagpaklebak,
24: ngem simrek ti espiritu ti Dios kaniak ket pinatakdernak. Kinuna ti Apo , Agawidka, ket dika rumrummuar iti balaymo.
25: Mareppetkanto iti tali ket saankanto a makaruar a makipulapol iti publiko.
26: Bibinegekto dayta dilam tapno dimonto maballaagan dagitoy nasukir a tattao.
27: Ngem inton umayka kasao, isublikto ti pannakabalinmo nga agsao. Kunamto kadakuada a dagitoy ti saok. Addanto dagiti dumngeg, ngem didakanto ikaskaso dagiti dadduma, agsipud ta nasukirda a tattao.