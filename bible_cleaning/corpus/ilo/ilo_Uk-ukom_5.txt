1: Iti dayta nga aldaw, nagkanta da Debora ken Barac a lalaki nga anak ni Abinoam. Daytoy ti kantada
2: Idaydayawyo ti Apo !
: Napinget a nakigubat dagiti Israelita.
: Siaayat dagiti tattao a nangidaton iti biagda.
3: Dakayo nga ari, dumngegkayo!
: Dakayo nga agtuturay, denggenyo!
: Kantaak ken tokarak ti Apo ,
: ti Dios dagiti Israelita.
4: O Apo , idi pinanawam dagiti bantay ti Seir,
: idi rimmuarka iti sakup ti Edom,
: nagginggined ti daga; nagtudo
: wen, nagibuyat iti danum dagiti ulep ti langit.
5: Nagkintayeg dagiti bantay iti imatang ti Apo ,
: idiay Sinai, nagkintayeg dagiti bantay;
: wen, iti imatang ti Apo a Dios ti Israel.
6: Idi panawen ni Samgar a lalaki nga anak ni Anat,
: kadagiti aldaw ni Jael,
: saanen a mapagnaan dagiti nalatak a daldalan
: ta magna dagiti agdaldaliasat
: kadagiti desdes ken bet-ang.
7: Pinanawan dagiti Israelita dagiti ilida,
: awan nagnaed kadakuada inggat immayka, Debora,
: Debora, immayka iti Israel kas pannakainada.
8: Adda gubat iti daga
: idi pilien dagiti Israelita ti sabali a diosda.
: Kadagiti 40,000 a lallaki ti Israel,
: adda aya nagiggem iti kalasag wenno pika?
9: Kimmanunongak kadagiti pangulo dagiti Israelita,
: kadagiti tattao a siaayat a nangidaton iti biagda.
: Idaydayawyo ti Apo !
10: Ipakaammoyo daytoy, dakayo a nakasakay,
: iti nasilyaan nga asno,
: kastakayo met a magmagna a mapan iti papananyo.
11: Denggenyo dagiti umariwawa a bunggoy
: dagiti tattao iti lawlaw dagiti bubon;
: sarsaritaenda dagiti balligi ti Apo ,
: wen, dagiti balligi dagiti Israelita.
: Manipud kadagiti siudadda,
: rimmuar dagiti tattao ti Apo .
12: Tumakderka, Debora, tumakderka!
: Sika ti mangidalan! Agkantaka!
: Barac, a lalaki nga anak ni Abinoam, bumangonka,
: ipanawmo dagiti baludmo.
13: Napan dagiti napudno nga Israelita kadagiti panguloda;
: sisasagana a makigubat dagiti tattao ti Apo
: a dimmatag kenkuana.
14: Naggapuda idiay Efraim ket iti tanap ti napananda;
: sumursurotda iti tribu ni Benjamin ken dagiti tattaona.
: Simmalog dagiti pangulo manipud Makir
: naggapu met dagiti ofisiales idiay Zabulon.
15: Nakikuyog dagiti pangulo ti Issacar ken ni Debora;
: wen, immay ni Issacar agraman ni Barac,
: simmurotda kenkuana idiay tanap.
: Ngem nabingaybingay ti tribu ti Ruben;
: ta dida matinong no umayda.
16: Apay a nagbatida iti ayan dagiti karnero?
: Tapno denggenda ti agpaspastor iti arban?
: Wen, nabingaybingay ti tribu ti Ruben;
: ta dida matinong no umayda.
17: Nagyan ti tribu ti Gad iti daya ti Jordan,
: ket nagbati ti tribu ti Dan kadagiti pagpastoran.
: Nagyan met ti tribu ti Aser iti igid ti baybay;
: wen, nagbatida iti igid ti baybay.
18: Ngem dagiti tattao ti Zabulon ken Neftali
: ti biagda iti paggugubatan inda impatli.
19: Napan dagiti ari idiay Taanac,
: iti asideg ti waig idiay Megiddo napanda nakigubat.
: Nakigubat dagiti ari ti Canaan
: ngem awan pirak nga inda sinamsam.
20: Manipud langit, dagiti bituen nakigubatda;
: kabayatan ti panagdaliasatda, ginubatda ni Sisera.
21: Ti Karayan Kison inyanudna ida;
: wen, ti napegges a Karayan Kison.
: Magnaak, magnaak a sipipigsa!
22: Ket dagiti kabalio nagtatarayda,
: dumalagudog dagiti sakada iti daga.
23: Kuna ti anghel ti Apo , Ilunodyo ti Meroz,
: ilunodyo dagiti agnaed sadiay.
: Ta dida immay tinulongan ti Apo ,
: dida immay nakigubat a kas soldadona.
24: Kagasatan ni Jael a ni Heber a Kineo ti asawana;
: wen, ti kagasatan kadagiti babbai nga agnaed iti tolda.
25: Dimmawat ni Sisera iti danum ngem gatas ti intedna,
: iti napintas a malukong nagbalay a gatas ti inkargana.
26: Nangala iti maysa a pasok ti tolda,
: ket nakaiggem iti martilio ti maysa nga imana.
: Minartiliona ti ulo ni Sisera,
: pinasukanna ket naburburak ti ulona.
27: Nakusbo ken napasag ni Sisera,
: ket iti sakaanan ni Jael ti nakatayanna.
: Iti sakaanan ni Jael, nakusbo ken natumba;
: napasag a natay iti daga.
28: Timman-aw iti tawa ti ina ni Sisera;
: simmirip iti rehas ket kinunana
: Apay ngata a naladaw ti luganna?
: Nagbuntog ketdin dagiti kabaliona.
29: Simmungbat dagiti kasiriban a babbai a bayabayna,
: ket inulit-ulitna a kinuna iti bagina,
30: Nalabit agsapsapulda laeng iti samsamenda
: wenno bingbingayendan ti nasamsamda.
: Nangingina a lupot para ken ni Sisera,
: ken nabordaan a lupot para iti tengngedko.
31: Iti kasta, O Apo , matay koma amin a kabusormo,
: ngem agraniag a kas sumingising
: nga init dagiti gagayyemmo!
: Ket adda talna iti daga iti uneg ti 40 a tawen.