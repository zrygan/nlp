1: Laglagipem ti Namarsua kenka ita ta agtutuboka pay sakbay a dumteng dagiti dakes nga aldaw ken tawen a panagkunam, Awan ragsakko iti biag.
2: Mapasamak daytoy inton agsipnget iti imatangmo ti init, ti bulan ken dagiti bituen ket dinto umadayo dagiti ulep a mangyeg iti tudo.
3: Kalpasanna, agtigergerto dagiti takkiagmo a nangsalsalaknib kenka, ket agkutukotto dagiti natibker a tumengmo. Dimonto mangalngal ti taraonmo agsipud ta agtuppolkanton. Kumudrepto metten dagiti matam.
4: Dimonton mangngeg dagiti ariwawa iti kalsada. Narigatmonton a maallingag ti uni ti gilingan, kasta met ti aweng ti musika, ngem uray ti kanta ti billit riingennakanto.
5: Mabutengkanto kadagiti nangato a disso ket napeggadto ti pannagnam. Agubankanto; awanton ti essemmo a makikaidda ket mapukawmonton ti amin a tarigagaymo.
: Agturturongtayo iti agnanayon a paginanaantayo ket addanto panagdung-aw kadagiti kalsada.
6: Mapekkanto ti pirak a kawar ket matnagto ti balitok a pagsilawan a puon ti pakaburakanna. Mapugsatto ti tali iti bubon ket maburburakto ti karamba.
7: Agsublinton ti bagitayo iti tapok ti daga ket agsubli ti anges ti biag iti Dios a naggapuanna.
8: Awan serserbi ti amin a banag, kinuna ti Mannursuro. Awan serserbina.
9: Gapu ta adu ti ammo ti Mannursuro, imbingayna ti ammona kadagiti tattao. Inadalna dagiti pagsasao ket impasnekna a sinuot ti kinapudnoda.
10: Pinadas ti Mannursuro ti nagbirok kadagiti makaliwliwa a sao ngem nagubbog iti pusona dagiti balikas nga insuratna.
11: Mayarig dagiti pagsasao dagiti masirib kadagiti natirad a kayo a pagabog dagiti agpaspastor kadagiti karnero. Inted ti Dios ti kakaisuna a Pastortayo amin.
12: Anakko, adda maysa a banag a siputam. Awan gibus ti panagsurat kadagiti libro ket mapaksuyanka no palaloam ti agadal.
13: Kalpasan amin dagitoy, maymaysa laeng ti mabalin a sawen: Agbuteng ken agdaydayawka iti Dios ket tungpalem dagiti bilbilinna ta daytoy ti pakabuklan ti pagrebbengan ti tao.
14: Ukomento ti Dios dagiti amin nga aramidtayo, naimbag man wenno dakes, uray pay dagiti naaramid iti nalimed.