1: Nabatad nga ipakita ti langit ti dayag ti Dios!
: Nalawag nga ipakaammo ti tangatang ti inaramidna!
2: Tunggal aldaw ipakaammona iti sumaruno nga aldaw;
: tunggal rabii ibagana iti sumaruno a rabii.
3: Awan maaramat a sao wenno bitla,
: awan met timek a mangngeg.
4: Nupay kasta, iti entero a lubong agsaknap ti mensaheda,
: makadanon ti saoda kadagiti pungto ti daga.
: Nangikabil ti Dios sadi langit
: iti tolda a pagyanan ti init.
5: Rummuar iti bigat, kas iti lalaki nga agkasar,
: kas tumataray a siraragsak a makilumba.
6: Iti maysa a pungto ti langit ti taudanna,
: ket agrikos agingga iti sabali a pungtona.
: Awan ti makalisi iti pudotna.
7: Ti linteg ti Apo awan pagkuranganna;
: baro a pigsa ti itedna.
: Pudno ti pammaneknek ti Apo ,
: pagsiribenna uray dagiti nanumo.
8: Nalinteg dagiti alagaden nga intuyang ti Apo ,
: maragsakan dagiti agtulnog kadakuada.
: Nainkalintegan dagiti bilbilinna,
: ket iti isip pannakaawat ti itedna.
9: Nasayaat ti panagdayaw iti Apo ,
: agpaut nga agnanayon.
: Nalinteg dagiti pangngeddengna,
: ket kanayon nga awan idumdumada.
10: Ad-addada a matarigagayan ngem iti kasayaatan a balitok,
: nasamsam-itda ngem ti puro a diro.
11: Isuda ti mamagbaga kaniak nga adipenmo;
: no tungpalek ida, magunggonaanakto.
12: Saan a madlaw ti tao ti bukodna a biddut;
: isalakannak ngarud kadagiti diak makita a babakko.
13: Yadayonak met kadagiti agdadata a basolko;
: dimo koma ipalubos nga iturayandak.
: Iti kasta, awanton ti pakapilawak,
: ket iti nakaro a basol mawayawayaanak.
14: Sapay koma ta maragsakanka kadagitoy balikas
: ken panagpampanunotko,
: O Apo a kamang ken mannubbotko.