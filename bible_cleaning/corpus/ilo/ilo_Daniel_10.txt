1: Iti maikatlo a tawen a panagturay ni Ciro a kas emperador ti Persia, adda naipaltiing ken ni Daniel a managan pay iti Beltesazar. Pudno ti mensahe ngem narigat a maawatan. Nailawlawag kenkuana babaen iti parmata.
2: Iti dayta a tiempo, tallo a lawasen nga agay-ayunarak.
3: Diak nangan iti uray ania a naimas a taraon wenno nagsida iti karne wenno imminum iti arak wenno nagsagaysay agingga a saan a nalpas ti tallo a lawas.
4: Iti maika-24 nga aldaw ti umuna a bulan ti tawen, agtaktakderak idi iti igid ti dakkel a Karayan Tigris.
5: Timmangadak ket nakitak ti maysa a tao a nakakawes iti linen ken nakabarikes iti puro a balitok.
6: Naraniag ti bagina a kas iti alahas. Naraniag met ti rupana a kasla kimat. Kasla gumilgil-ayab nga apuy dagiti matana. Kasla napasileng a bronse dagiti takkiag ken saksakana. Kasla met arimbangaw ti umariwekwek a tattao ti timekna.
7: Siak laeng ti nakakita iti parmata. Saan a nakita dagiti lallaki a kinakuyogko ngem nagbutengda iti napalalo. Nagtatarayda a naglemmeng ket
8: nabatiak a mangbuybuya iti daytoy nakaskasdaaw a parmata. Nariknak a kimmapsutak; nagbalbaliw ti rupak ket awan ti makabigbig kaniak.
9: Nagsao ti tao ket natuangak nga awan ti puotko.
10: Kalpasanna, adda ima a nangpatakder kaniak; agtigtigergerak pay laeng.
11: Kinuna ti anghel kaniak, Daniel, ay-ayatennaka ti Dios. Tumakderka ket denggem a naimbag ti ibagak. Naibaonak nga umay kenka. Idi mangngegko daytoy, timmakderak nga agtigtigerger pay laeng.
12: Kinunana kaniak, Dika agbuteng, Daniel. Impangag ti Dios ti kararagmo manipud pay idi immuna nga aldaw a panangikeddengmo nga agpakumbabaka tapno maaddaanka iti pannakaawat. Immayak a kas sungbat ti kararagmo.
13: Binusornak ti prinsipe iti pagarian ti Persia iti uneg ti 21 nga aldaw. Ngem immaynak tinulongan ni Miguel a maysa kadagiti pangulo nga anghel, agsipud ta sisiak ti nabati iti Persia.
14: Immayak tapno ipalawagko kenka ti mapasamakto kadagiti kailiam. Maysa a parmata daytoy maipapan iti masakbayan.
15: Idi naisaonan daytoy, napadumogak nga awan ti nasaok.
16: Pagammoan, sinagid ti anghel dagiti bibigko. Kinunak kenkuana, Apo, pagkapsutennak daytoy a parmata, ket diak magawidan ti pigergerko.
17: Kaslaak la tagabu nga agtaktakder iti sangoanan ti apona. Kasano ti pannakisaok kenka? Awanen ti pigsa ken angesko.
18: Iniggamannak manen ket pimmigsaak.
19: Kinunana, Dungdungngoennaka ti Dios, isut' gapuna nga awan koma ti pagdanagam wenno pagbutngam. Pakirdem ta pakinakemmo.
: Idi nasaona daytoy, ad-adda pay a pimmigsaak ket kinunak, Apo, ibagam ti kayatmo nga ibaga kaniak. Pinasayaatmo ti riknak.
2021: Kinunana, Ammom kadi no apay a naibaonak kenka? Immayak tapno ipakaammok kenka ti nailanad iti Libro ti Kinapudno. Ita, masapul nga agsubliak ket gubatek dagiti anghel a guardia ti Persia. Kalpasan dayta, agparangto ti anghel a mangbambantay iti Grecia. Awan ti makatulong kaniak malaksid ken ni Miguel, ti anghel a guardia ti Israel.