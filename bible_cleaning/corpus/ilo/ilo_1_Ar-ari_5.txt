1: Nabayagen a nadekket nga aggayyem da Hiram nga ari ti Tiro ken Ari David. Idi madamag ni Hiram a naisaad ni Solomon nga ari a sukat daydi amana, nangibaon kadagiti pannakabagina a mapan kenkuana.
2: Idi nagsubli dagiti naibaon, daytoy ti pinaibilin ni Solomon ken ni Hiram
3: Ammom a di nasango daydi amak a David ti nangbangon iti templo a pagdaydayawan iti Apo a Diosna. Ngamin, kanayon ti pannakigubgubatna kadagiti kabusorna a nasion iti likmutna. Dina mabangon ti templo agingga a pagballigien ti Dios ket parmekenna dagiti amin a kabusorna.
4: Ngem ita, inikkannak ti Apo a Diosko iti kappia iti amin nga aglawlawko. Awanen ti kabusorko, ket awanen ti ammok a mangraut kaniak.
5: Inkari ti Apo ken ni amak a David, Ti anakmo nga isaadko nga ari a sumaruno kenka ti mangbangon iti templok. Inkeddengkon a bangonen ti templo a pagdaydayawan iti Apo a Diosko.
6: Ibaonmo ngarud dagiti tattaom a mapan idiay Libano ta ipukanandak kadagiti sedro. Tangdanak ida ti gatad nga ituyangmo. Tumulongto kadakuada dagiti tattaok, ta saanda a kas kadagiti tattaom a naruam nga agpukan iti kayo.
7: Kasta unay ti ragsak ni Hiram iti dawat ni Solomon. Kinunana, Madaydayaw ti Apo ta inikkanna ni David iti masirib nga anak a mangituray iti dayta naindaklan a nasion!
8: Impatulodna ti sungbatna ken ni Solomon. Kinunana, Naawatko ti mensahem. Sisasaganaak nga agpapukan kadagiti sedro ken saleng a kasapulam.
9: Isalogto dagiti tattaok dagitoy a kayo manipud Libano ket ipanda iti baybay. Pagkakamangendanto a kas balsa sada ipan iti lugar a kayatmo a pakaisangladanda. Sadiay, warwarento dagiti tattaok ida ket makaammonton dagiti tattaom. Iti biangmo, dawatek a mangtedka iti taraon a kasapulan dagiti tattaok iti palasio.
10: Inted ni Hiram dagiti amin a masapul ni Solomon a sedro ken saleng.
11: Inikkan met ni Solomon iti 100,000 a salup a trigo ken 110,000 a galon a puro a lana ti olibo iti tunggal tawen a taraon dagiti tattaona.
12: Tinungpal ni Yahweh ti karina ket inikkanna ni Solomon iti sirib. Adda kappia iti baet da Hiram ken Solomon ket nagtulagda a taginayonenda ti nasayaat a panaglangenda.
13: Imbilin ni Ari Solomon ti pannakaayab ti 30,000 a tattao iti entero nga Israel tapno agtrabahoda nga inkapilitan.
14: Dinutokanna ni Adoniram a kapatasda. Biningayna ida iti tallo a bunggoy; sagsasangapulo ribu iti tunggal bunggoy. Makabulan ti panagtrabaho ti maysa a grupo idiay Libano ket kalpasanna agbakasionda iti dua a bulan kadagiti balbalayda.
15: Nangikabil pay ni Solomon iti 80,000 a para-tikap iti bato iti kabambantayan ket 70,000 ti para-bunag.
16: Nangisaad iti 3,300 a kapatas a mangimaton iti trabahoda.
17: Binilinna nga agtikapda iti dadakkel ken napipintas a bato nga ikabilda a fondasion ti Templo.
18: Insagana dagiti tattao da Solomon ken Hiram, agraman dagiti taga-siudad ti Byblos dagiti bato ken tarikayo a pangbangon iti Templo.