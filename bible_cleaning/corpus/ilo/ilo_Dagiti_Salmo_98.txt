1: Kantaanyo ti Apo iti baro a kanta
: gapu kadagiti nakaskasdaaw nga inaramidna.
: Nagun-odna ti balligi
: babaen iti bileg
: ken ti nasantoan a pannakabalinna.
2: Inwaragawag ni Yahweh ti panagballigina.
: Impakaammona kadagiti pagilian
: ti pannakabalinna a mangisalakan.
3: Tinungpalna ti karina kadagiti Israelita;
: nalagipna ti kinapudno ken ayatna kadakuada.
: Nakita dagiti tattao iti amin
: a disso ti panagballigi ti Diostayo.
4: Idir-iyo, dakayo amin a daga,
: ti pagdaydayawyo iti Apo .
: Itan-okyo kadagiti kanta
: ken dir-i ti rag-o.
5: Agkantakayo a mangidaydayaw iti Apo ;
: agtokarkayo iti arpa!
6: Puyotenyo ti tangguyob ken trumpeta,
: ket idir-iyo ti rag-o iti Apo nga ariyo.
7: Agdaranudorka, baybay, ken amin a linaonmo.
: Agkantaka, daga, ken amin nga adda kenka.
8: Dakay a karayan, agtipatkayo.
: Dakayo a turod, agdadanggaykayo nga agkanta
: iti rag-o iti sango ti Apo ,
9: ta umayna ukomen ti daga!
: Nalinteg ken awan idumdumana
: iti panangukomna iti amin a tao.