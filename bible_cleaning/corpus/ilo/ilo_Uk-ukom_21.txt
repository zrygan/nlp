1: Naguummong dagiti lallaki nga Israelita idiay Mizpa ket insapatada ken ni Yahweh: Saanminto nga ipalubos nga adda Benjaminita a mangasawa iti siasinoman nga anakmi a babai.
2: Kalpasanna, napan dagiti tattao idiay Betel ket nagyanda sadiay agingga iti rabii. Iti imatang ti Dios, silaladingitda a nangidung-aw;
3: Apo a Dios ti Israel, apay a naaramid daytoy iti Israel? Apay a kasapulan a mapukaw ti tribu ti Benjamin?
4: Iti sumuno a bigat, nasapa a bimmangon dagiti tattao ket nagaramidda iti altar sadiay. Nangidatagda iti daton a pakikappia ken daton a mapuoran.
5: Sinaludsodda, Asino kadagiti tribu ti Israel ti saan a nakigimong idiay Mizpa iti imatang ti Apo ? Ngamin, nagkarida idi a mapapatay ti siasinoman a saan a mapan sadiay tapno sumango ken ni Yahweh.
6: Kasta unay ti ladingitda gapu iti napasamak kadagiti kakabsatda a Benjaminita. Kinunada, Ita nga aldaw, napukaw ti Israel ti maysa kadagiti tribuna.
7: Ania ti aramidentayo tapno adda yasawatayo kadagiti lallaki a nabati agsipud ta insapatatayo iti Apo a ditay yasawa kadakuada dagiti annaktayo?
8: Nagdamagda no ania kadagiti tribu ti Israel ti saan a dimmar-ay iti taripnong ni Yahweh idiay Mizpa. Natakuatanda nga awan ti siasinoman a taga-Jabes idiay Galaad a napan nakigimong sadiay.
9: Idi saggaysa a maawagan dagiti tattao, pudno nga awan naggapu idiay Jabes.
10: Iti kasta, nangibaon ti entero a gimong iti 12,000 a katuredan a tattaoda ket daytoy ti naibilin kadakuada, Inkayo idiay Jabes ket patayenyo amin a taga-sadiay, agraman babbai ken ubbing.
11: Patayenyo amin a lallaki agraman dagiti babbai a saan a birhen.
12: Napanda idiay Jabes ket nakasarakda iti 400 a babbalasang; impanda ida idiay kampo ti Silo idiay Canaan.
13: Pinaibaga ti entero a gimong kadagiti Benjaminita nga adda iti lugar a maaw-awagan iti Bato ti Rimmon a nagsardengen ti gubat.
14: Nagsubli dagiti Benjaminita. Inted dagiti Israelita kadakuada dagiti babbalasang a dida pinatay idiay Jabes. Ngem nagkurang ti bilang dagiti babbai.
15: Naasian dagiti tattao kadagiti Benjaminita ta nangaramid ni Yahweh iti giwang ti panagkaykaysa dagiti tribu ti Israel.
16: Iti kasta, kinuna dagiti pangulo ti entero a gimong, Awanen babbai iti tribu ti Benjamin. Ania ti aramidentayo tapno adda yasawatayo kadagiti nabati a lallaki?
17: Masapul a saan a mapukaw iti Israel ti maysa kadagiti sangapulo ket dua a tribuna. Kasano ti pamay-antayo tapno mataginayon ti tribu ni Benjamin?
18: Ditay mabalin nga ipaasawa kadakuada dagiti annaktayo, gapu ta inlunodtayo ti siasinoman a mangipalubos iti anakna a balasang nga asawaen ti Benjaminita.
19: Pagammoan, nalagipda a dandanin ti tinawen a fiesta ni Yahweh idiay Silo. Adda ti Silo iti amianan ti Betel, abagatan ti Lebona ken dayaen ti kalsada iti nagbaetan ti Betel ken Sikem.
20: Imbagada kadagiti Benjaminita, Inkay aglemmeng iti kaubasan,
21: ket agsiputkayo. No lumabas dagiti babbalasang ti Silo a mapan agsala iti fiesta, rummuarkayo iti kaubasan ket mangtiliw ti tunggal maysa kadakayo iti asawaenna a yawidna iti sakup ti Benjamin.
22: No umayto agriri kadakami ti ama wenno kabsatda, kunaminto kadakuada a kasla dakayo ti agsasao: Pangngaasiyo ta ipalubosyo nga asawaenmi ida, ta dimi met rinabsut ida iti paggugubatan. Uray ta diyo inted ida kadakami, saanyo ngarud a sinalungasing ti sapatayo.
23: Kasta ti inaramid dagiti Benjaminita: Pimmili ti tunggal maysa iti asawaenna kadagiti babbalasang nga agsalsala ket ginuyodna nga impanaw. Nagsublida iti sakupda, binangonda manen dagiti ilida ket nagnaedda sadiay.
24: Nagawid met dagiti dadduma nga Israelita. Napan ti tunggal maysa iti pagtaenganna, iti tribu, familia ken bukodna a daga.
25: Iti daydi a panawen, awan ari ti Israel ket inaramid ti tunggal maysa ti kinaykayatna.