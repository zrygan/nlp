1: Kadagidi nga aldaw, idi umadu nga umadu ti bilang dagiti adalan, timmaud ti riri dagiti Judio a Griego ti pagsasaoda ken dagiti sigud a Judio. Nagreklamo dagiti Judio a Griego ti pagsasaoda a nabaybay-an dagiti babbai a balo iti bunggoyda iti inaldaw a pannakaiwaras ti rasion.
2: Inayaban ngarud dagiti sangapulo ket dua nga apostoles dagiti amin nga adalan ket kinunada, Saan a rumbeng a baybay-anmi ti pannakaikaskasaba ti sao ti Dios tapno tamingenmi ti pannakaiwaras dagiti rasion.
3: Pumilikayo ngarud, kakabsat, iti pito a lallaki iti grupoyo a nasayaat ti damagna, masirib ken napno iti Espiritu Santo. Isuda ti isaadtayo a mangasikaso kadagitoy a bambanag.
4: Iti kasta, maipamaysami ti agkararag ken mangasaba.
5: Naragsakanda amin iti imbaga dagiti apostoles. Pinilida ni Esteban, maysa a lalaki a natibker iti pammati ken napno iti Espiritu Santo, agraman da Felipe, Procoro, Nicanor, Timon, Parmenas ken ni Nicolas, maysa a Hentil a taga-Antiokia a napasurot dagiti Judio.
6: Indatagda ida kadagiti apostoles. Kalpasan ti panagkararagda, impatayda ti imada kadakuada.
7: Nagtuloy a nagsaknap ti sao ti Dios. Immadu dagiti adalan idiay Jerusalem ken adu dagiti papadi a simmurot iti pammati.
8: Napnoan parabur ni Esteban ken naan-anay ti pannakabalin nga inted kenkuana ti Dios. Naindaklan dagiti milagro ken datdatlag a pagilasinan ti inaramidna iti imatang dagiti tattao.
9: Ngem adda dagiti simmupiat kenkuana. Isuda dagiti kamkameng ti maysa a grupo a maaw-awagan iti Nawayawayaan a Tattao. Judio dagitoy a taga-Cirene ken Alejandria. Kaduada dagiti dadduma a Judio a taga-Cilicia ken Asia a nakisuppiat ken ni Esteban.
10: Ngem natakuatanda a dida kabaelan ni Esteban gapu iti kinasiribna ken iti Espiritu a nangibaga iti sawenna.
11: Iti kasta, pinasuksokanda ti sumagmamano a lallaki a mangibaga, Nangngegmi ni Esteban a nagsao iti maibusor ken ni Moises ken iti Dios.
12: Kasta ti panangsugsogda nga agpungtot kenkuana dagiti tattao, dagiti panglakayen ken dagiti mamaestro iti Linteg. Tiniliwda ni Esteban sada indatag iti Sanhedrin.
13: Nagiparangda kadagiti ulbod a saksi a nagkuna, Di mamingga nga agsasao daytoy a tao kadagiti maibusor iti daytoy nasagradoan a Templotayo ken iti Linteg ni Moises.
14: Nangngegmi a kunana a rebbaen daytoy Jesus a taga-Nazaret ti Templo ket balbaliwanna dagiti ugali nga impatawid ni Moises kadatayo!
15: Minatmatan dagiti amin a kamkameng ti Sanhedrin ni Esteban ket nakitada a kasla rupa ti maysa nga anghel ti rupana.