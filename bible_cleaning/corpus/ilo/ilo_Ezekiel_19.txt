1: Imbaga kaniak ti Apo nga ikantak daytoy a dung-aw a maipaay iti dua a prinsipe ti Israel
2: Pudno a leon ti inam!
: Pinadakkelna dagiti urbonna
: iti bunggoy dagiti narungsot a leon.
3: Nangpatanor iti urbon ket
: insurona nga aganup;
: dimmakkel ket naglamut kadagiti tao.
4: Nadamag daytoy dagiti nasion,
: ket tiniliwda iti palab-og.
: Inkabilda iti tangkal,
: ket impanda idiay Egipto.
5: Nagur-uray ti ina ti leon
: agingga a napukaw ti namnamana.
: Nangpatanor manen iti maysa kadagiti urbonna,
: ket nagbalin a narungsot a leon.
6: Idi nakadakkelen, nakipagdakiwas kadagiti padana a leon;
: nasursurona ti aganup ken aglamut iti tao.
7: Nagrakrak kadagiti sarikedked
: ket nagdadael kadagiti ili.
: Tunggal agungor, agbuteng dagiti tattao.
8: Nagmaymaysa dagiti nasion a manggubat kenkuana;
: naggapu dagiti tattao iti amin a lugar.
: Impakatda dagiti iketda,
: ket tiniliwda ti leon iti siloda.
9: Inkabilda iti tangkal,
: ket impanda iti ari ti Babilonia.
: Impupokda sada binantayan a naimbag,
: tapno saanen a mangngeg ti ungorna
: kadagiti turod ti Israel.
10: Mayarig idi ni inam iti ubas
: a naimula iti igid ti waig,
: adu ti bulong ken bungana gapu iti kaadu ti danum.
11: Nalagda dagiti sanga ti ubas,
: ket nagbalin a setro ti ari.
: Timmayag ket nadanonna dagiti ulep.
: Nakita ti amin ti rangpaya ken tayagna.
12: Ngem pinarut dagiti naranggas nga ima
: ket impurruakda iti daga.
: Nagango dagiti bungana,
: gapu iti angin nga aggapu iti daya.
: Nasip-ak dagiti sangana,
: nagango ket napuoranda.
13: Ita, naimulan iti let-ang,
: iti namaga ken natikag a daga.
14: Nauram ti puon ti ubas,
: kasta met dagiti sanga ken bungana.
: Awanen nalagda a sangana
: a mabalin a maaramid a setro ti ari.
: Maysa a dung-aw daytoy a namin-adu a naikankanta.