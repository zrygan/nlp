1: Sisasaganaak,
: O Dios, wen, sisasaganaak!
: Agkantaakto ket agdaydayawak kenka.
: O kararuak, agriingka!
2: Agriingkayo, lirak ken arpak,
: ket riingek ti bannawag.
3: Agyamanak kenka, O Apo ,
: iti imatang dagiti pagilian.
: Ikantakto ti pagdaydayaw kenka
: iti imatang sabali a tattao.
4: Ringbawan ti di agbalbaliw nga ayatmo ti langit;
: dumanon iti tangatang ti kinapudnom.
5: Iparangmo sadi langit, O Dios, ti tan-okmo,
: ken iti entero a daga, ti dayagmo.
6: Isalakannakami babaen iti bilegmo ket dumngegka iti kararagko
: tapno maispal dagiti ay-ayatem a tattao.
7: Kinuna ti Dios manipud iti santuariona,
: Bingbingayekto ti Sikem inton agballigiak,
: ket ti tanap ti Succot innakto iwaras.
8: Kukuak ti Galaad ken ti Manases;
: ti Efraim ti helmetko,
: ket ti Juda ti bukodko a setro.
9: Ngem aramatekto ti Moab a pagbuggoak;
: ipurruakkonto ti sandaliasko iti Edom,
: ket iti Filistia umkisakto iti panagballigik.
10: Siasinonto, O Dios,
: ti manguyog kaniak iti nasarikedkedan a siudad?
: Siasinonto ti mangipan kaniak idiay Edom?
11: Pudno aya a binaybay-annakamin?
: A dikanton kumuyog kadagiti armadami?
12: Tulongannakami a sumaranget kadagiti kabusormi,
: ta awan serserbi ti maitulong ti tao kadakami.
13: Agballigikamto babaen iti tulong ti Dios;
: parmekennanto dagiti kabusormi.