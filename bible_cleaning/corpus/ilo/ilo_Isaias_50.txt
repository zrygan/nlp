1: Kuna ti Apo
: Insinak aya dagiti tattaok ket pinapanawko ida
: a kas iti panangisina ti lalaki iti asawana?
: Ayanna ngarud ti kasuratan ti panagsinami?
: Inlakoka aya a kas balud
: a kas iti tao a mangilako
: kadagiti annakna a kas tagabu?
: Saan, naipanawkayo a kas balud gapu kadagiti dakes nga aramidyo;
: napagtalawkayo gapu kadagiti basolyo.
2: Apay a di nagtignay dagiti tattaok
: idi napanak kadakuada tapno isalakanko ida?
: Apay a dida simmungbat idi immawagak?
: Awan kadi ti bilegko a mangisalakan kadakuada?
: Mabalinko a bilinen ti taaw tapno agmaga;
: mapagbalinko a let-ang dagiti karayan
: ket matay dagiti ikan
: gapu iti kaawan ti danumda.
3: Mapagsipngetko ti langit
: a kasla adda natay a dungdung-awanna.
4: Insuronak ni Apo Dios iti sawek
: tapno mapapigsak ti nabannog.
: Binigat a paggagarennak a dumngeg
: iti isurona kaniak.
5: Inikkannak ti Apo iti pannakaawat,
: ket diak nagsukir wenno simmina kenkuana.
6: Kadagiti mangsaplit kaniak, intayak ti bukotko;
: binay-ak ida a mangpabain kaniak,
: impalubosko a parutenda dagiti barbasko
: ken tupraanda ti rupak.
7: Ngem diak maan-ano iti panangpabainda kaniak,
: ta tultulongannak ni Apo Dios .
: Pinapuskolko ti rupak tapno makaibturak.
: Ammok a saanakto a maibabain,
8: agsipud ta asideg ti Dios kaniak,
: ket ipaduyakyaknanto nga awan basolko.
: Siasino ti makaitured a mangidarum kaniak?
: No adda, dumatagkami iti pangukoman
: ket yulina ti darumna.
9: Ni Apo Dios ti tumulong kaniak
: siasino ngarud ti makapaneknek a nagbasolak?
: Agpukawto dagiti mangidarum kaniak;
: main-inutdanto a marunot
: a kas iti sinanga a lupot!
10: Dakay nga agbuteng iti Apo
: ken agtungpal kadagiti sao ti adipenna
: nalabit a nasipnget ti pagnaanyo
: ngem agtalekkayo iti Apo ,
: agpannuraykayo iti Diosyo.
11: Dakayo nga agpanggep a mangdadael
: iti padayo a tao
: ti panggepyonto met laeng ti pakadadaelanyo!
: Ti Apo ti mangdusanto kadakayo;
: nakaay-ay-ayto ti pagbanaganyo.