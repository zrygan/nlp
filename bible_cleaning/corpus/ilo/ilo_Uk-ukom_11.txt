1: Natured a mannakigubat ni Jefte. Taga-Galaad ken anak ti maysa a balangkantis. Amana ni Galaad
2: nga addaan pay sabali nga annak a lallaki iti pudno nga asawana. Idi dimmakkel dagitoy nga annak, pinagtalawda ni Jefte. Kinunada kenkuana, Awanto ti tawidem ken ni tatang, ta anaknaka iti sabali a babai.
3: Pimmanaw ngarud ni Jefte iti sidong dagiti kakabsatna ket napan nagnaed idiay Tob. Sadiay, naawisna ti sumagmamano a lallaki a nadamsak a masansan a kaduana nga agsansaneb.
4: Iti saan a nabayag, idi rinaut dagiti Ammonita dagiti Israelita,
5: napan dagiti pangulo ti Galaad idiay Tob tapno ayabanda ni Jefte.
6: Umaynakam ipanguloan, kinunada kenkuana, tapno mabalintayo ti makiranget kadagiti Ammonita.
7: Ngem simmungbat ni Jefte, Kasta unay ti gurayo kaniak idi, isu a pinapanawdak iti balay ni tatang. Apay nga umaykay ita ta agpeggadkayo?
8: Kinunada kenkuana, Sika ti pangnamnamaanmi itan. Sumurotka kadakami ta gubatentayo dagiti Ammonita. Sikanto ti pangulo dagiti amin a taga-Galaad.
9: Kinuna ni Jefte kadakuada, No ikuyogdak a manggubat kadagiti Ammonita ket ipalubos ti Apo nga agballigiak, siakto ngarud ti mangituray kadakayo.
10: Wen, umanamongkami. Ti Apo ti makasaksi, insungbatda.
11: Iti kasta, kimmuyog ni Jefte kadagiti pangulo ti Galaad ket pinagbalinda nga agturay ken panguloda. Idiay Mizpa, imbaga ni Jefte iti imatang ni Yahweh dagiti kondision iti panangawatna iti pagrebbenganna.
12: Nangibaon ni Jefte kadagiti mangibaga iti ari dagiti Ammonita iti kastoy, Ania ti guraenyo kadakami? Ania ti panggapuanyo a mangraut kadakami?
13: Sinungbatan ti ari ti Ammon dagiti imbaon ni Jefte, Kayatmi a maisubli kadakami dagiti dagdagami. Idi rimmuar dagiti Israelita idiay Egipto, inagawda dagiti dagdagami manipud Karayan Arnon agingga iti Karayan Jabbok ken Karayan Jordan.
14: Nangibaon manen ni Jefte kadagiti tattaona a mangibaga iti sungbatna iti ari ti Ammon.
15: Kinunada, Saan a pudno nga inagaw dagiti Israelita ti daga ti Moab wenno ti daga ti Ammon.
16: Idi pimmanawda idiay Egipto, limmasatda iti let-ang nga agturong iti Baybay Aqaba agingga a dimtengda idiay Kades.
17: Kalpasanna, nangibaonda kadagiti tattao a mangkiddaw iti ari ti Edom a palubosanna koma ida a lumasat iti dagana. Ngem saan a pinalubosan ti ari ida. Dinawatda met ti pammalubos ti ari ti Moab, ngem uray isu dina impalubos. Iti kasta, nagyan dagiti Israelita idiay Kades.
18: Impatuloyda ti limmasat iti let-ang. Linikawda ti daga ti Edom ken ti Moab, agingga a dimmanonda iti akindaya a paset ti Moab, iti ballasiw ti Karayan ti Arnon. Nagkampoda sadiay ngem dida bimmallasiw iti Arnon ta isu ti nagbeddengan ti Moab.
19: Nangibaon manen dagiti Israelita kadagiti mapan ken ni Sihon nga Amorreo nga ari ti Hesbon, ket dinawatda a palasatenna ida iti sakupna ta mapanda iti dagada.
20: Ngem saan a pinalubosan ida ni Sihon. Inummongna ketdi ti entero nga armadana, nagkampoda idiay Jaaz ket rinautda ti Israel.
21: Ngem inyawat ti Apo a Dios ti Israel ni Sihon ken dagiti tattaona iti pannakabalin ti Israel. Ngarud, tinagikua dagiti Israelita ti amin a sakup dagiti Amorreo nga agnaed sadiay.
22: Tinagikuada amin a daga dagiti Amorreo manipud Arnon iti abagatan agingga iti Jabbok iti amianan ken manipud iti let-ang iti daya agingga iti Jordan iti laud.
23: Iti kasta, ti Apo a Dios ti Israel ti nangpapanaw kadagiti Amorreo tapno tagikuaen dagiti Israelita ti dagada.
24: Kayatmo a maisubli kenka dagitoy a daga? Kukuam laeng ti inted ni Kemos a diosmo, ngem kukuami met ti inted ti Apo a Diosmi.
25: Nalalaingka aya ngem ni Balac nga anak ni Sefor nga ari ti Moab? Uray isu dina kinarit ti Israel. Dinakam ginubat.
26: Tallo gasut a tawen a sinakup ti Israel ti Hesbon ken Aroer ken dagiti il-ili iti lawlawda ken dagiti amin a siudad iti igid ti Karayan Arnon. Apay a dimo innala ida bayat dagita a tawen?
27: Awan ti dakes nga inaramidko kenka. Sika ti adda basolna ta gubatennakami. Ti Apo ti Ukom. Ita nga aldaw, ukomenna dagiti Israelita ken dagiti Ammonita.
28: Ngem saan nga impangag ti ari dagiti Amorreo ti pinaibaga ni Jefte.
29: Ket dimteng ken ni Jefte ti pannakabalin ti Espiritu ni Yahweh. Linasatna ti Galaad ken Manases sa nagsubli idiay Mizpa ti Galaad. Manipud sadiay, napan idiay Ammon.
30: Inkari ni Jefte ken ni Yahweh: No maparmekko dagiti Ammonita,
31: ket agsubliak, puorakto a kas daton kenka ti umuna a sumabat kaniak nga aggapu iti balayko.
32: Binallasiw ngarud ni Jefte ti karayan tapno gubatenna dagiti Ammonita ket pinagballigi ni Yahweh.
33: Dinarup ni Jefte ida manipud Aroer agingga iti Mennit20 nga il-ili amin agingga iti Abel-keramim. Pinarmek ida dagiti Israelita, ket adu ti napapatay kadagiti Ammonita.
34: Ket idi nagawid ni Jefte iti balayna idiay Mizpa, sinabat ti anakna a babai nga agsalsala ken agtuktokar iti pandereta. Isu ti kakaisuna nga anakna.
35: Idi makita ni Jefte ti anakna, rinay-abna ti pagan-anayna gapu iti ladingitna. Kinunana, Ay, anakko! Pagladingitem 'toy pusok. Apay a sika ti pakaigapuan ti panagleddaangko? Nagsapataak iti Apo ket diak maibabawi!
36: No nagsapataka iti Apo , kinuna ti anakna, tungpalem ti karim, ta pinagballiginaka a nangparmek kadagiti Ammonita a kabusormo.
37: Ngem kinunana ken ni amana, Adda la kiddawek kenka: palubosannak koma nga ikuyogko dagiti gagayyemko a mapan kadagiti bambantay tapno dung-awak iti dua a bulan ti ipapatayko a balasang.
38: Pinalubosanna ti anakna a napan iti bambantay agraman dagiti gagayyemna ket nagdung-awda, agsipud ta matay a birhen.
39: Kalpasan ti dua a bulan, nagsubli ti balasang ken ni amana. Tinungpal ni Jefte ti inkarina ken ni Yahweh, ket natay a birhen pay laeng ti anakna. Daytoy ti nangrugian ti ugali idiay Israel
40: a tinawen a rummuar dagiti babbai nga Israelita ket uppat nga aldaw nga agdung-awda a kas panglagip iti anak ni Jefte.