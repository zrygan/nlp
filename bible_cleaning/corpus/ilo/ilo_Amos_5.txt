1: Tattao ti Israel, denggenyo ti idung-awko kadakayo
2: Natnagen ti birhen nga Israel, ket saanen a bumangon.
: Pulos a saan a bumangonen!
: Napasag iti bukodna a daga
: ket awan ti mangpatakder kenkuana a tumakder.
3: Kuna ni Apo Dios , Sangaribu a mannakigubat ti ibaon ti maysa a siudad ti Israel, ngem 100 laeng ti agsubli. Sabali a siudad ti mangibaon iti 100 a mannakigubat, ngem 10 laeng ti agsubli.
4: Kuna ni Yahweh kadagiti Israelita, Umaykayo kaniak ket agbiagkayo.
5: Dikay mapan agdaydayaw idiay Beerseba. Didak biroken idiay Betelawanto ti pagbalbalinan ti Betel. Dikay mapan idiay Gilgalmaitalawto a kas balud iti sabali a daga dagiti tattao sadiay.
6: Umasidegkayo iti Apo , ket agbiagkayo. Amangan no sumgiab a kas apuy ti pungtotna kadagiti Israelitaapuy a manguram kadagiti taga-Betel, ket awanto ti makaiddep.
7: Asikayto pay, dakayo a mangbalballikug iti hustisia ken mangilupitlupit kadagiti tattao.
8: Inaramid ti Apo dagiti bituen,
: ti Pleiades ken ti Orion.
: Pagbalinenna ti sipnget a bigat
: ken ti aldaw a rabii.
: Ayabanna ti danum ti taaw
: ket ibuyatna iti daga.
: Apo ti naganna.
9: Yegna ti pannakadadael dagiti mannakabalin
: ken dagiti sarikedkedda.
10: Dakayo a tattao, guraenyo ti mangikalintegan iti maisaklang ken agsao iti amin a kinapudno iti pangukoman.
11: Gapu ta idadanesyo dagiti napanglaw ket takawenyo ti trigoda, dikayto makapagnaed kadagiti napintas a balay a bato nga inaramidyo wenno makainum iti arak a naggapu iti napintas a kaubasan nga imulayo.
12: Ammok a nakaam-amak dagiti basolyo. Ammok met nga adu dagiti dakes nga inaramidyo. Idadanesyo ti naimbag a tao, agawatkayo iti pasuksok ket ikkatenyo ti kalintegan dagiti napanglaw a mangtunton iti kalinteganda iti pangukoman.
13: Dakes dagiti kasta a tiempo ket nasaysayaat nga agulimek ti manakem a tao.
14: Ikagumaanyo ti agaramid iti naimbag, saan nga iti dakes, tapno agbiagkayo; ket kas kunkunayo, awan duadua nga addanto kadakayo ti Apo a Dios a Mannakabalin-amin.
15: Guraenyo ti dakes. Ayatenyo ti naimbag. Ipakatyo ti kinahustisia kadagiti pangukoman. Nalabit a maasianto ti Apo kadagiti tattao a natda a sibibiag pay laeng iti daytoy a nasion.
16: Ngarud, kuna ti Apo Dios a Mannakabalin-amin, Addanto panagdung-aw ken panagsangit iti nasaem kadagiti kalsada iti siudad. Maayabanto dagiti tattao ti away tapno makipagdung-awda kadagiti natangdanan nga agdung-aw.
17: Addanto dung-aw iti amin a kaubasan. Mapasamakto amin dagitoy ta umaykayo dusaen. Daytoy ti sao ti Apo .
18: Nakabutbuteng ti pagbanaganyo, dakayo nga agur-uray iti yaay ti aldaw ti Apo ! Apay a tarigagayanyo dayta nga aldaw? Adda kadi imbag nga itedna kadakayo! Aldawto ti sipnget, saan a lawag.
19: Mayarigto iti maysa a tao nga itartarayanna ti maysa a leon ket adda oso a masabatna! Wenno mayarigto iti agkamang iti maysa a balay sana isadag ti imana iti diding ket kagaten ti maysa nga uleg!
20: Yegto ti aldaw ti Apo ti sipnget, saan a lawag. Nalidemto nga aldaw nga awan a pulos ti raniagna.
21: Kuna ti Apo , Kagurak dagiti nasantoan a fiestayo; diak maragsakan iti panagrarambakyo.
22: Uray no idatagyo ti daton a mapuoran ken daton a makan, saankonto nga awaten ida. Saankonto met nga awaten dagiti pinalukmegyo nga animal a yegyo a kas daton a pagyaman.
23: Isardengyo dagiti naariwawa a kantayo. Diak kayat a denggen ti uni dagiti arpayo.
24: Ipaayyo ketdi ti hustisia a kas ayus ti waig ken ti kinalinteg a kas karayan a di maatianan.
25: Tattao ti Israel, bayat ti 40 a tawen a panagyanyo idiay let-ang, diak dinawat nga idatagandak iti daton ken sakrifisio.
26: Ngem ita, gapu ta nagdaydayawkayo kadagiti imahen da Sakkut nga ari a didiosen, ken Kaiwan, ti bituen a didiosenyo, masapul nga awitenyo dagitoy
27: inton ipanawkayo a kas balud iti maysa a daga iti labes ti Damasco, kuna ni Yahweh; Mannakabalin-amin a Dios ti naganna.