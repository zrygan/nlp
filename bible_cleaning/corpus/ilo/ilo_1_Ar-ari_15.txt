1: Iti maika-18 a tawen a panagturay ni Ari Jeroboam iti Israel, nangrugi met a nagari ni Abias idiay Juda.
2: Tallo a tawen a nagturay ni Abias idiay Jerusalem. Ni Maaca ti inana nga anak ni Absalom.
3: Dakes dagiti inaramidna a kas iti daydi amana ket saan a naan-anay ti kinapudnona ken ni Yahweh a Diosna a kas iti kinapudno ni David nga apongna-iti-tuod.
4: Ngem gapu iti daydi David, naparaburan ni Abias iti anak nga agturayto a sumaruno kenkuana iti Jerusalem ket pagbalinenna a natalged ti Jerusalem.
5: Inaramid daytoy ni Yahweh gapu ta nalinteg daydi David iti imatangna ket pulos a dina sinukir ti aniaman a bilinna, malaksid ti maipapan iti inaramidna ken ni Uria a Heteo.
6: Iti las-ud ti panagturay ni Abias, kankanayon ti panaggubat da Rehoboam ken Jeroboam.
7: Nailanad iti Pakasaritaan dagiti Ari ti Juda ti dadduma a pasamak bayat ti panagturay ni Abias.
8: Natay ni Abias ket naitanem idiay Jerusalem. Ni Asa nga anakna ti simmukat kenkuana nga ari.
9: Iti maika-20 a tawen a panagturay ni Ari Jeroboam iti Israel, nangrugi met a nagari ni Asa idiay Juda.
10: Uppat a pulo ket maysa a tawen a nagturay ni Asa idiay Jerusalem. Ni Maaca nga anak ni Absalom ti apongna a baket.
11: Nalinteg ti aramid ni Asa iti imatang ni Yahweh a kas iti daydi David nga apongna-iti-tuod.
12: Pinagtalawna iti pagarianna amin dagiti dakes a lallaki ken babbai nga agserserbi a balangkantis kadagiti pagdaydayawan dagiti pagano ket inikkatna amin a didiosen nga inaramid dagiti sinarunona a nagturay.
13: Inikkatna ken ni apongna a Maaca ti saadna a reyna gapu ta nagpaaramid ti baket iti makarimon nga imahen para iti panagdaydayaw ken ni Asera a diosa ti nabunga nga apit. Dinadael ni Asa ti imahen sana pinapuoran iti asideg ti Waig ti Kidron.
14: Uray no dina rinebba dagiti pagdaydayawan dagiti pagano, nagtalinaed ni Asa a napudno ken ni Yahweh iti unos ti panagbiagna.
15: Inkabilna iti Templo dagiti alikamen nga indaton daydi amana iti Dios agraman dagiti alikamen a pirak ken balitok a mismo nga indatonna.
16: Kankanayon ti panaggubat da Ari Asa ti Juda ken ni Ari Baasa ti Israel bayat ti panagturayda.
17: Rinaut ni Baasa ti Juda ket sinarikedkedanna ti Rama tapno malapdan ti iseserrek ken iruruar iti Juda.
18: Daytoy ti gapuna nga innala ni Ari Asa ti amin a pirak ken balitok a nabati iti Templo ken iti palasio ket pinaipanna dagitoy idiay Damasco ken ni Ben-hadad nga ari ti Siria, ti anak ni Tabrimmon ken apoko ni Hezion. Adda surat nga impakuyogna kadagiti naibaon nga ofisialesna a kastoy ti linaonna
19: Kayatko nga agkaduata a kas kadagidi ammata. Isagutko kenka dagitoy a pirak ken balitok. Ita, waswasem ti pannakitulagmo ken ni Ari Baasa tapno pumanaw iti sakupko.
20: Immanamong ni Ari Ben-hadad iti singasing ni Asa. Imbaonna dagiti ofisialesna ken dagiti armadada a nangraut kadagiti siudad ti Israel. Pinarmekda ti Ijon, Dan, Abelmet-Maaca, ti Kinneret agraman ti entero a sakup ti Neftali.
21: Idi madamag ni Ari Baasa ti napasamak, insardengna a sinarikedkedan ti Rama ket napan idiay Tirza.
22: Nangipaulog ni Ari Asa iti maysa a bilin iti entero a Juda. Imbilinna ti itutulong ti amin a mangbunag kadagiti bato ken kaykayo nga inaramat ni Baasa iti panangsarikedkedna iti Rama. Nausar dagitoy a materiales iti panangsarikedked ni Asa iti Mizpa ken iti Geba, maysa nga siudad iti sakup ti Benjamin.
23: Nailanad iti Pakasaritaan dagiti Ari ti Juda ti dadduma a pasamak iti panagturay ni Ari Asa, dagiti gapuananna a pakakitaan iti kinaturedna ken dagiti ili a sinarikedkedanna. Ngem idi lakayen, adda sakit a kimpet iti sakana a nakaigapuan ti panagpilayna.
24: Natay ni Asa. Naitanem idiay Jerusalem ket ni Jehosafat nga anakna ti simmukat kenkuana nga ari.
25: Iti maikadua a tawen a panagturay ni Asa nga ari ti Juda, naisaad met nga ari ti Israel ni Nadab nga anak ni Jeroboam. Dua a tawen ti panagturay ni Nadab.
26: Kas ken ni amana a sinarunona a nagari, nagbasol met ken ni Yahweh ket insungsongna nga agbasol ti Israel.
27: Insikat ni Baasa nga anak ni Ahija iti tribu ti Isacar ni Ari Nadab. Pinatayna ti ari idi madama a rauten ni Nadab ken ti armadana ti siudad ti Gebbeton iti sakup ti Filistia.
28: Napasamak daytoy idi maikatlo a tawen a panagturay ni Asa nga ari ti Juda. Ngarud, ni Baasa ti simmukat ken ni Nadab nga ari ti Israel.
29: Dinagdagusna a rinugian ti nagpapatay kadagiti amin a kameng ti familia ni Jeroboam. Kas imbaga ni Yahweh iti adipenna a ni profeta Ahija a taga-Silo, napapatay ti amin a kameng ti familia ni Jeroboamawan ti nakalasat.
30: Napasamak daytoy agsipud ta pinagpungtot ni Jeroboam ni Yahweh a Dios ti Israel gapu kadagiti basolna ken ti panangisungsongna nga agbasol ti Israel.
31: Nailanad iti Pakasaritaan dagiti Ari ti Israel ti dadduma a pasamak iti panagturay ni Nadab.
32: Kanayon ti panaggubgubat da Asa nga ari ti Juda ken Baasa nga ari ti Israel iti unos ti panagturayda.
33: Iti maikatlo a tawen a panagturay ni Asa nga ari ti Juda, naisaad ni Baasa nga anak ni Ahija nga ari ti amin nga Israel ket 24 a tawen a nagturay idiay Tirza.
34: Kas ken ni Ari Jeroboam a sinarunona, nagbasol met ni Baasa ken ni Yahweh ket insungsongna nga agbasol ti Israel.