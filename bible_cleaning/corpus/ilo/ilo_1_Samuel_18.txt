1: Nalpas ti panagsarita da Saul ken David. Naragsakan ni Jonatan nga anak ni Saul ken ni David ket manipud idin, nasursurona nga impateg a kas iti panangipategna iti bagina.
2: Pinagnaed ni Saul ni David iti sidongna ket dina pinalubosanen nga agawid.
3: Gapu iti panangipateg unay ni Jonatan ken ni David, nagtulagda nga aggayyemda iti agnanayon. Sinapataanda ti nagtulaganda.
4: Inuksob ni Jonatan ti kagayna ket intedna ken ni David. Intedna pay ti kalasag ken ti kampilanna, ti bai ti panana ken ti barikesna.
5: Nagballigi ni David iti amin a nangibaonan ni Saul kenkuana isut' gapuna a pinagbalin ti ari a maysa nga ofisial iti armadana. Gapu iti pannakaital-o ni David, naragsakan dagiti amin a tattao ni Saul ken dagiti ofisialesna kenkuana.
6: Kalpasan ti panangpatay ni David ken ni Goliat, nagawid ni Ari Saul ken dagiti tattaona. Tunggal ili a malabasanda, sabten ida dagiti babbai nga agsasala ken agkakanta bayat ti panagtokarda kadagiti pandereta ken lira.
7: Kastoy ti ikankantada
: Rinibu ti pinatay ni Saul,
: ngem pinullo ribu ti pinatay ni David.
8: Nasair ti rikna ni Saul iti daytoy a kanta ket kasta unay ti pungtotna. Pinullo ribu ti kunada a pinatay ni David idinto a rinibu laeng ti ibagada a pinatayko, kinunana. Awan duadua nga isarunodanto a pagbalinen nga ari.
9: Manipud idin, napalalo ti apasna ken ni David.
10: Iti sumuno nga aldaw, bayat ti kaadda ni Saul iti balayna, adda dakes nga espiritu a naggapu iti Dios a nangituray kenkuana. Kasla agmauyong a nagsaosao ni Saul idinto nga agtuktokar ni David iti arpa a kas iti ar-aramidenna iti inaldaw. Siiiggem met ni Saul iti gayang,
11: ket kinunana iti bagina, Gayangek ni David agingga a masalput ti bagina, ket maipideg iti diding. Namindua a ginayangna ngem nakalisi ni David.
12: Nagbuteng ni Saul ken ni David, ta ammona nga adda ni Yahweh ken ni David ngem awan ni Yahweh kenkuana.
13: Pinapanawna ngarud ni David ket pinagbalinna a pangulo iti 1,000 a soldado. Impanguloan ni David dagiti tattaona iti paggugubatan.
14: Nagballigi iti amin nga aramidna agsipud ta adda kenkuana ni Yahweh.
15: Immad-adda ti panagbuteng ni Saul ken ni David idi makitana ti balligina.
16: Nupay kasta, inay-ayat dagiti amin nga Israelita ken taga-Juda ni David, ta impanguloanna ida iti amin a pakigubatanda.
17: Kinuna ni Saul ken ni David, Yasawak kenka ni Merab nga inauna nga anakko no agserbika kaniak a kas natured a soldado a makiranget kadagiti gubat ni Yahweh. Napanunot ni Saul nga iti kastoy a pamuspusan, dagiti Filisteo ti mangpatay ken ni David a saan nga isu.
18: Siasinoak ken ania ti familiak tapno maikariak nga agbalin a manugang ti ari? insungbat ni David.
19: Ngem idi dumteng ti tiempo a pannakayasawa ni Merab ken ni David, naited ketdi iti lalaki nga agnagan iti Adriel a taga-Mehola.
20: Nupay kasta, agayat ken ni David ni Mical a sabali nga anak ni Saul, ket naragsakan ni Saul idi maammoanna daytoy.
21: Kinunana iti nakemna, Itedko ni Mical ken ni David. Isut' usarek a mangipalab-og ken ni David tapno patayen dagiti Filisteo.
: Ngarud, iti maikadua a daras, kinuna ni Saul ken ni David, Agbalinka a manugangko.
22: Binilinna dagiti ofisialesna a kasaoda ni David iti nalimed tapno ibagada, Maay-ayo kenka ti ari, kasta met dagiti amin nga ofisialesna. Daytoyen ti napintas a gundawaymo a mangasawa iti anakna.
23: Impakaammoda daytoy ken ni David ket insungbatna, Dakkel a pakaidayawan ti panagbalin a manugang ti ari. Maysaak laeng a napanglaw ken nanumo a tao.
24: Imbaga dagiti ofisiales ken ni Saul ti kinuna ni David.
25: Binilin ni Saul ida a kastoy ti ibagada kenkuana: Awan ti sab-ong a kalikaguman ti ari no di laeng dagiti mageppas a kudil iti murdong ti mabagbagi dagiti 100 a natay a Filisteo, kas panagibalesna kadagiti kabusorna. Kastoy ti panangplano ni Saul iti pannakapapatay ni David iti ima dagiti Filisteo.
26: Imbaga dagiti ofisiales ken ni David ti kinuna ni Saul. Naragsakan ni David iti panagbalinna a manugang ti ari. Sakbay ti naituding nga aldaw ti kasar,
27: rimmuar ni David ken dagiti tattaona ket nangpatayda iti 200 a Filisteo. Impanna dagiti nageppas a kudilda iti ari ket binilangna ida iti sangona tapno maawat a kas manugangna. Inyasawa ngarud ni Saul ni Mical ken ni David.
28: Nalawag ti pannakabigbig ni Saul nga adda ni Yahweh ken ni David ken ay-ayaten met ni Mical nga anakna.
29: Daytoy ti gapuna nga ad-adda manen ti panagbutengna ken ni David ket binusorna iti unos ti panagbiagna.
30: Masansan a rumaut dagiti buyot dagiti Filisteo tapno makigubatda, ngem tunggal umayda, ad-adda ti panagballigi ni David ngem dagiti dadduma nga ofisiales ni Saul. Daytoy ti gapuna a nagdindinamag ni David.