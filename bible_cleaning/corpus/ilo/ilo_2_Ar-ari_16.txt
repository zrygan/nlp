1: Iti maika-27 a tawen a panagturay ni Peka nga anak ni Remalias a kas ari ti Israel, naisaad ni Ahaz nga anak ni Jotam a kas ari ti Juda.
2: Duapulo ti tawen ni Ahaz idi agari ket nagturay idiay Jerusalem iti 16 a tawen. Saanna a tinulad dagiti naimbag nga aramid ni Ari David a kapuonanna. Saan a naragsakan kenkuana ni Yahweh a Diosna
3: ta tinuladna ti aramid dagidi ari ti Israel. Tinuladna ti nakarimrimon nga aramid dagiti tattao a pinagtalaw ni Yahweh iti daga idi dumteng dagiti Israelita. Pinuoranna a sibibiag ti lalaki nga anakna a kas daton kadagiti didiosen.
4: Nagidatag kadagiti sakrifisio ken nagpuor iti insenso kadagiti lugar a pagdaydayawan dagiti pagano, kadagiti turod ken iti sirok ti tunggal narukbos a kayo.
5: Rinaut ni Resin nga ari ti Siria ken ni Peka nga ari ti Israel ti Jerusalem. Linakubda ti siudad ngem dida maparmek ni Ahaz.
6: Iti dayta met la a tiempo, sinakup manen ti ari ti Edom ti siudad ti Elat ket pinaksiatna dagiti taga-Juda nga agnaed sadiay. Nagnaed dagiti Edomita idiay Elat a naedda agpapan ita.
7: Nangibaon ni Ahaz kadagiti mapan ken ni Tiglat Pileser nga emperador ti Asiria. Kastoy ti pinaibagana: Napudnoak nga adipenmo. Umaynak ispalen iti pannakabalin ti ari ti Siria ken ti ari ti Israel a mangraut kaniak.
8: Innala ni Ahaz dagiti pirak ken balitok iti Templo ken iti pagiduldulinan iti gameng ti palasio ket impatulodna a kas sagut iti emperador.
9: Impangag ni Tiglat Pileser ti dawat ni Ahaz. Rinaut ken sinakup dagiti armadana ti Damasco. Pinatayna ni Resin ket impanna dagiti tattao a kas balud idiay Kir.
10: Idi mapan ni Ari Ahaz idiay Damasco tapno makiuman ken ni Emperador Tiglat Pileser, nakitana sadiay ti altar. Nangaramid iti plano ti altar sana impatulod ken ni Urias a padi.
11: Ngarud, nangbangon ni Urias iti altar a kapadpada daytoy nga altar ket inleppasna sakbay a nagsubli ni Ahaz.
12: Idi nagsubli ni Ahaz manipud idiay Damasco, nakitana a nalpasen ti altar
13: isut' gapuna a nagpuor kadagiti daton nga animal ken daton a makan iti rabawna; nangibukbok iti daton nga arak ken dara a daton a pakikappia.
14: Adda ti bronse nga altar a naidaton ken ni Yahweh iti nagbaetan ti baro nga altar ken ti Templo. Inyalisna daytoy ket pinaikabilna iti akin-amianan a bangir ti baro nga altar.
15: Imbilinna ken ni Urias, Usarem daytoy dakkel nga altar a pinaaramidko a pagidatagan kadagiti daton a mapuoran iti bigat ken ti daton a makan a maidatag iti rabii, kadagiti daton a makan ken daton a mapuoran nga idatag ti ari ken dagiti tattao, ken kadagiti daton nga arak nga idatag dagiti tattao. Ibuyatmo ditoy ti amin a dara ti animal a mapuoran a maidaton. No maipapan iti bronse nga altar, usarek iti panagpadles.
16: Tinungpal ni Urias ti bilin ti ari.
17: Winarawara ni Ari Ahaz dagiti bronse a batay a maar-aramat iti Templo ket inikkatna dagiti palanggana iti rabawda. Inikkatna met ti bronse a tangke kadagiti likud dagiti 12 a bronse a sinan-baka ket inkabilna iti bato a pagsaadan.
18: Tapno maay-ayo ni Ahaz ti emperador ti Asiria, inikkatna met ti plataforma a nakaisaadan ti trono ti ari iti Templo ket sinerraanna ti ruangan ti ari a sumrek iti Templo.
19: Nailanad iti Pakasaritaan dagiti Ari ti Juda ti dadduma a pasamak iti panagturay ni Ari Ahaz.
20: Natay ni Ahaz ket naitabon iti pagitaneman kadagiti ari iti Siudad ni David. Ni Hezekias nga anakna ti simmukat kenkuana a kas ari.