1: Nagsao ti Apo kaniak maipapan kadagiti nasion.
2: Maipapan iti Egipto, daytoy ti saona a maibusor iti armada ni Faraon Neco a pinarmek ni Nebucadnesar nga ari ti Babilonia idiay Carkemis iti asideg ti Karayan Eufrates. Pinarmek ni Nebucadnesar iti maikapat a tawen a panagari ni Jehoyakim nga anak ni Josias iti Juda. Kinuna ti Apo
3: Ipukkaw dagiti ofisiales ti Egipto,
: Isaganayo dagiti kalasagyo,
: ket inkayo makigubat!
4: Isaganayo dagiti kabalioyo
: ket agsakaykayo!
: Agpuestokayo! Aghelmetkayo!
: Asaenyo dagiti gayangyo!
: Agkabalkayo!
5: Ngem ania ti makitak?
: saludsoden ni Yahweh.
: Agsanudda a sibubuteng.
: Maparmek dagiti soldadoda.
: Gapu iti butengda,
: alistoanda ti agtaray ket saanda a tumalliaw.
6: Saan a makaadayo dagiti napardas a tumaray;
: saan a makalibas dagiti mannakigubat.
: Maitibkol ken matumbada idiay amianan,
: wen, iti igid ti Karayan Eufrates.
7: Siasino daytoy dumakkel a kasla Karayan Nile,
: kasla karayan nga aglayus?
8: Ti Egipto ti dumakkel a kasla Karayan Nile,
: kasla karayan nga aglayus.
: Kinuna ti Egipto, Dumakkelak ket layusekto ti lubong;
: dadaelekto dagiti siudad ken dagiti tattao.
9: Abogenyo dagiti kabalio!
: Paggunayenyo dagiti lugan a pakigubat!
: Ibaonyo a sumaranget dagiti soldado
: dagiti nakakalasag a taga-Etiopia ken taga-Put
: ken dagiti pumapana a taga-Lud.
10: Daytoy ti aldaw ti Apo a Dios a Mannakabalin-amin
: aldaw a panagibalesna,
: aldaw a panangdusana kadagiti kabusorna.
: Ibusento ida ti kampilan agingga iti mabsog
: ket inumennanto ti darada agingga iti mapnek.
: Ita nga aldaw, agidatag ti Mannakabalin-amin
: iti daton idiay amianan,
: iti igid ti Karayan Eufrates.
11: Inkay idiay Galaad, tattao iti Egipto,
: ket agsapulkay iti agas!
: Awan serserbi dagiti amin nga agasyo;
: awan ti makapaimbag kadakayo.
12: Nadamag dagiti nasion ti pannakaibabainyo;
: nangngegda amin ti panagsangsangityo.
: Agdidinnungpar dagiti soldado
: ket matuangda a padapada.
13: Idi napan rinaut ni Nebucadnesar nga ari ti Babilonia ti Egipto, kinuna ti Apo kaniak,
14: Ibagam kadagiti il-ili ti Egipto,
: idiay Migdol, Memfis ken Tafnes
: Agsaganakayo a mangikaluya kadagiti bagbagiyo;
: madadaelto iti gubat ti amin nga adda kadakayo.
15: Apay a natuang ni Apis, ti sinan-baka a didiosenyo?
: Tinulid ngamin ni Yahweh!
16: Naitibkol dagiti soldadoyo ket natumbada.
: Kunada iti maysa ken maysa,
: Darasentayo! Agsublitayon kadagiti tattaotayo,
: iti ili a nakayanakantayo.
: Itarayantayo ti kampilan dagiti kabusor.
17: Ikkanyo ti ari ti Egipto iti baro a nagan
: Naariwawa ngem awan met mabalbalinna.
18: Siak, ni Yahweh a Mannakabalin-amin ket ari.
: Siak ti sibibiag a Dios.
: Kas iti Bantay Tabor a kabilgan kadagiti bambantay,
: ken ti Bantay Carmel a nangatngato ngem ti baybay,
: kastanto ti bileg ti umay mangraut kadakayo.
19: Agsaganakayo a maipanaw a kas balud,
: dakayo a taga-Egipto.
: Agbalinto a let-ang ti Memfis,
: langalang nga awan ti agnaed.
20: Mayarig ti Egipto iti nabaked a baka,
: ngem sinilud ti dakkel a ngilaw a naggapu iti amianan.
21: Uray pay dagiti natangdanan a soldadona,
: kasda la urbon ti baka nga awan gawayna.
: Saanda a nakiranget;
: nagsanud ken nagtarayda amin,
: agsipud ta dimtengen ti panungpalanda,
: tiempon ti pannakadusada.
22: Agtaray ti Egipto,
: agkarasakas a kas iti uleg
: ta darupen ti armada ti kabusorna.
: Nagtagiwasayda a mangraut kenkuana,
: kasda la lallaki nga agpukpukan iti kayo.
23: Pukanenda dagiti kaykayo iti bakirna.
: Saan a mabilang dagiti tattaoda;
: ad-adu ngem dudon dagiti soldadoda.
24: Maibabain dagiti taga-Egipto;
: pinarmek ida dagiti taga-amianan.
: Daytoy ti sao ti Apo .
25: Kuna ti Apo a Mannakabalin-amin a Dios ti Israel, Dusaek ni Amon a didiosen ti Tebes, agraman ti Egipto ken dagiti didiosen ken arina. Alaek ti Faraon ken dagiti amin nga agtalek kenkuana.
26: Yawatkonto ida ken ni Ari Nebucadnesar ti Babilonia ken ti armadana, isuda nga agpanggep a pumatay kadakuada. Ngem iti kamaudianna, addanto manen agnaed iti Egipto a kas idi un-unana. Siak, ni Yahweh, ti agsasao.
27: Kuna ti Apo , Dikay agbuteng, dakayo a tattaok;
: dikay agamak, dakayo nga Israelita.
: Isalakankayto iti dayta adayo a daga,
: iti daga a nakaibaludanyo.
: Agsubli ken agbiagkayto a sitatalna;
: natalgedkayto ket awanto ti mangbutbuteng kadakayo.
28: Dikay agbuteng ta addaak kadakayo.
: Pukawekto a mamimpinsan dagiti amin a nasion
: a nangiwarawaraak kadakayo,
: ngem saankayto a dadaelen.
: Dusaenkayonto a dusaen;
: ngem nainkalintegan ti panangdusak kadakayo.
: Siak, ni Yahweh, ti nagsao iti daytoy.