Saan nga aganak ni Sarai nga asawa ni Abram. Ngem adda tagabuna a babai a taga-Egipto nga agnagan iti Agar.
Isu a kinunana ken ni Abram, Yantangay ta dinak pinaraburan ti Apo iti anak, apay a dimo kaiddaen ti tagabuk bareng no aganak iti agpaay kaniak? Immanamong ni Abram,
ket naited ni Agar kenkuana a kas asawa nga agserbi kenkuana. Sangapulo a tawen idin ni Abram iti daga ti Canaan.
Kinaidda ni Abram ni Agar ket nagsikog. Idi madlaw ni Agar a masikogen, timmangsit ket inumsina pay ni Sarai.
Kinuna ni Sarai ken ni Abram, Sika ti nakaigapuan ti pananglais kaniak ni Agar. Siak a mismo ti nangted kenka ngem um-umsiennakon manipud ammona a masikogen. Ikeddeng koma ti Apo no siasino kadata ti mapabasol.
Kinuna ni Abram, Tagabum daytoy a babai. Aramidem kenkuana ti aniaman a kayatmo. Naranggas ni Sarai ken ni Agar agingga a nagtalaw ti tagabu.
Iti asideg ti maysa nga ubbog iti let-ang, iti dalan nga agturong idiay Sur, adda anghel ni Yahweh a nangsabat kenkuana.
Kinunana, Agar, tagabu ni Sarai, sadino ti naggapuam ken sadino ti papanam?
Tinalawak ti apok, insungbat ni Agar.
Kinuna ti anghel ni Yahweh, Agsublika ket agserbika kenkuana.
Ket innayonna, Ikkankanto iti adu nga annak ken appoko ket dinto mabilang ti kaaduda.
Aganakkanto iti lalaki ket panaganamto iti Ismael agsipud ta impangag ti Apo ti asugmo.
Ngem agbiagto ti anakmo a kas atap nga asno. Kabusornanto ti tunggal maysa ket agbalinto met a kabusor ti amin. Saanto nga agnaed iti sidong dagiti kabagianna.
Kinuna ni Agar iti bagina, Pudno kadi a nakitak ti Dios ket sibibiagak pay laeng kalpasan ti pannakakitak kenkuana? Ngarud, pinanagananna ni Yahweh a nakisarita kenkuana iti Ti Dios a Makakita.
Daytoy ti gapuna a maaw-awagan ti bubon nga adda iti nagbaetan ti Kades ken Bered iti Beer-lahai-roi.
Lalaki ti impasngay ni Agar ket pinanaganan ni Abram iti Ismael.
Walopulo ket innem ti tawen idin ni Abram.