1: Napan ken ni Eliseo ti balo ti maysa kadagiti kameng ti bunggoy dagiti profeta ket kinunana, Apo, natayen ti asawak, ket kas ammom, nagbiag a managbuteng iti Dios. Ita, adda lalaki a nakautanganna nga immay idiay balay ket kayatna nga alaen dagiti dua a lallaki nga annakko a kas tagabuna tapno mabayadan ti utang.
2: Ania ti maitulongko kenka? sinaludsod ni Eliseo. Ania ti adda idiay balaymo?
: Awan a pulos, malaksid ti sangaputik a lana ti olibo, insungbatna.
3: Inka bumulod kadagiti kaarrubam iti adu a putik nga awan nagyanna, imbaga ni Eliseo.
4: Kalpasanna, sumrekkayo nga agiina iti balayyo, irikepyo ti ridaw ket bukbokanyo dagiti putik iti lana. Ilasinyo dagiti mapno a putik.
5: Iti kasta, napan ti babai agraman dagiti annakna iti balay, rinikpanda ti ridaw ket binukbokanna iti lana dagiti putik nga inyeg dagiti annakna kenkuana.
6: Apaman a napno amin a putik, dinamagna no adda pay putik a makargaan. Awanen, insungbat ti maysa kadagiti annakna. Ket nagsardeng ti panagayus ti lana.
7: Nagsubli ti ina ken ni Eliseo ket imbaga ti profeta, Inka ilako ti lana ket bayadam ti amin nga utangmo; addanto pay mabati a kuarta nga umanay a pagbiagyo nga agiina.
8: Iti maysa nga aldaw, napan ni Eliseo idiay Sunem. Adda nabaknang a babai sadiay a nangawis kenkuana a makipangan iti balayda. Manipud idin, kanayon a mangan iti balay ti babai tunggal mapan iti dayta a lugar.
9: Kinuna ti babai iti asawana, Awan duaduak a nasantoan daytoy a lalaki a masansan nga umay ditoy.
10: Mangaramidta iti akingngato a kuarto a mabalinna a pagyanan tunggal sarungkarannata. Mangikabilta iti katre, lamisaan, tugaw ken silaw.
11: Iti maysa nga aldaw, napan ni Eliseo idiay Sunem ket simrek a naginana iti kuarto.
12: Binilinna ni Gehazi nga adipenna nga ayabanna ti babai. Idi dumteng ti babai,
13: kinuna ti profeta ken ni Gehazi, Saludsodem no ania ti maipaayko kenkuana a kas subad ti amin a kinaimbagna a nangipaay kadagiti kasapulanta. Nalabit adda kayatna a paibaga iti ari wenno iti pangulo ti armada.
: Adda amin a kasapulak ditoy, iti sidong dagiti kailiak, insungbat ti babai.
14: Sinaludsod ni Eliseo ken ni Gehazi, Ania ngarud ti maipaayko kenkuana?
: Insungbatna, Awan anakna ket lakayen ti asawana.
15: Ibagam nga umay ditoy, imbilin ni Eliseo. Ket nagtakder ti babai iti ridaw.
16: Kinuna ni Eliseo kenkuana, Iti kastoy a tiempo inton umay a tawen, addanton anakmo nga ub-ubbaem.
: Pangngaasim, apo, ta dinak ul-ulboden, kinuna ti babai. Taonaka ti Dios!
17: Ngem kas iti kinuna ni Eliseo, iti sumaruno a tawen, nangipasngay ti babai iti maysa a lalaki.
18: Naglabas ti sumagmamano a tawen. Tiempo idi ti panagani. Iti maysa a bigat, napan ti ubing iti talon nga ayan ni tatangna agraman dagiti agan-ani.
19: Pagammoan, impukkawna iti amana, Nasakit ti ulok! Nasakit ti ulok!
: Ipanmo ti ubing iti inana, kinuna ti ama iti maysa nga adipen.
20: Binagkat ti adipen ti ubing ket impanna iti inana. Sinaksaklot ti ina ti anakna agingga a natay ti ubing iti agmatuon.
21: Impanna ti ubing iti kuarto ni Eliseo, impaiddana iti katre sa rimmuar ket inrikepna ti ridaw.
22: Inayabanna ti asawana ket kinunana, Mangibaonka ditoy iti maysa nga adipen agraman maysa nga asno. Masapul a mapanak ken ni profeta Eliseo. Agsubliak met la a dagus.
23: Apay nga inka kenkuana ita nga aldaw? sinaludsod ti asawana. Saan met nga Aldaw a Panaginana wenno Fiesta ti Lutuad.
: Saan a bale, insungbatna.
24: Pinasilyaanna ti asno ket imbilinna iti adipen, Pagtarayem ti asno ket dimo pagin-innayaden malaksid no ibagak kenka.
25: Nagrubbuat ngarud ket nagturong idiay Bantay Carmel nga ayan ni Eliseo.
: Nakita ni Eliseo a sumungsungad ti babai idi adayo pay ket kinunana ken ni Gehazi nga adipenna, Kitaem, sumungsungad ti babai a taga-Sunem!
26: Darasem a mapan sabaten ket damagem no nasayaat met la ti kasasaadna, ti asawana ken ti anakna.
: Imbaga ti babai ken ni Gehazi a nasayaat met la ti amin
27: ngem idi dumanon ken ni Eliseo iti bantay, nagpakleb ket inarakupna dagiti saka ti profeta. Iduron koma ni Gehazi ngem kinuna ni Eliseo, Bay-am. Dimo aya makita a kasta unay ti ladingitna? Ket pulos nga awan ti imbaga ti Apo kaniak maipapan iti daytoy.
28: Imbaga ti babai kenkuana, Apo, dimmawatak kadi kenka iti anak? Diak aya impakpakaasi idi kenka a dinak ang-angawen?
29: Binilin ni Eliseo ni Gehazi, Darasem! Alaem ti sarukodko ket inkan. Dika agsardeng a mangkablaaw iti siasinoman a masabatmo ket no adda mangkablaaw kenka, dimo sungbatan. Agderetsoka a mapan iti balay ket iparabawmo ti sarukodko iti ubing.
30: Kinuna ti babai ken ni Eliseo, Isapatak iti sibibiag nga Apo , kasta met kenka a dika panawan! Ngarud, kimmuyog ni Eliseo kenkuana.
31: Immun-una a simmangpet ni Gehazi iti balay ti Sunamita. Iniggamanna ti sarukod iti ngatoen ti ubing ngem awan ti uni wenno aniaman a pakakitaan a sibibiag. Iti kasta, nagsubli a napan nangsabat ken ni Eliseo ket kinunana, Saan a mariing ti ubing.
32: Idi dumteng ni Eliseo, is-isu a simrek iti kuarto ket nakitana ti natay nga ubing a nakaunnat iti katre.
33: Inrikepna ti ridaw ket nagkararag ken ni Yahweh.
34: Kalpasanna, pinaklebanna ti ubing. Indekketna ti ngiwatna iti ngiwat ti ubing; dagiti matana kadagiti matana; ken dagiti im-imana kadagiti im-imana. Bayat ti panangarakupna iti ubing, pimmudot ti bangkay.
35: Timmakder ni Eliseo, nagpagnapagna iti kuarto sa met la nagsubli a nangarakup iti bangkay. Nagbaeng ti ubing iti namimpito ket immulagatna dagiti matana.
36: Binilin ni Eliseo ni Gehazi nga ayabanna ti ina ti ubing. Idi sumrek ti babai iti kuarto, kinuna ni Eliseo, Adtoy ti anakmo.
37: Nagpakleb ti babai iti sakaanan ti profeta; kalpasanna, innalana ti anakna sa pimmanaw.
38: Idi adda bisin a nagsaknap iti daga, napan manen ni Eliseo idiay Gilgal. Iti maysa nga aldaw, bayat ti panangisurona iti maysa a bunggoy dagiti profeta, imbagana iti adipenna a mangisaang iti dungdong tapno ilutoanna dagiti profeta.
39: Napan iti taltalon ti maysa kadakuada tapno agnateng. Nakasarak iti balang a mula a nagpurosanna iti adu a bunga. Inyawidna dagitoy, ginalipna ket indengdengna a dina ammo no ania dagitoy.
40: Idi maluton, nangidasarda iti kanen dagiti lallaki ngem apaman a maramananda, impukkawda, Tao ti Dios, nasabidongan sa met daytoy!ket dida kayat a kanen.
41: Nagpaala ni Eliseo iti bellaay, inwarakiwakna iti dungdong ket kinunana, Mangidasarka manen iti agpaay kadakuada. Saanen a makasabidong ti dinengdeng.
42: Iti naminsan, adda maysa a tao a naggapu idiay Baal Salisa. Inikkanna ni Eliseo iti 20 a tinapay a naaramid iti umuna a sebada a naapit iti dayta a tawen ken sumagmamano a kappuros a mais. Imbaga ni Eliseo iti adipenna nga ipakanna daytoy kadagiti profeta
43: ngem kinuna ti adipen, Makaanay kadi daytoy a kanen ti 100 a tattao?
: Insungbat ni Eliseo, Itedmo a kanenda gapu ta kuna ti Apo a kanenda ket addanto pay matda.
44: Naidasar ti taraon. Nanganda amin ket adda pay natda, kas imbaga ni Yahweh.