1: Kagura ti Apo dagiti tattao nga agusar kadagiti saur a pagtimbangan. Pagragsakanna ketdi ti umno a pagtimbangan.
2: Dandanin ti pannakaibabain dagiti natangsit. Nasaysayaat ti agpakumbaba.
3: No naimbagka a tao, maidalanka babaen iti kinataknengmo. Madadael dagiti saan a mapagtalkan babaen iti bukodda a kinakillo.
4: Iti aldaw a sumangoka ken patay, awan ti maitulong kenka ti kinabaknangmo, ngem ti kinalinteg ti mangispal iti biagmo.
5: Ti kinatakneng panam-ayenna ti biag ti nalinteg a tao, ngem matnag ti managdakdakes iti mismo a kinadakesna.
6: Ti kinalinteg ti mangispal iti natakneng a tao, ngem ti saan a mapagtalkan maipalab-og iti bukodna a kinaagum.
7: No matay ti dakes a tao, matay metten ti namnamana. Awan serserbi ti panangnamnama iti kinabaknang.
8: No nalintegka, masalaknibanka iti riribuk; ngem agdissuor ti riribuk iti dakes a tao.
9: Mabalin a madadaelka iti sao dagiti awan diosna; ngem maispalka babaen iti kinasirib dagiti nalinteg.
10: Agragsak ti siudad no rumang-ay dagiti natakneng a tattao, ket agdir-i iti ragsak no matay dagiti managdakdakes.
11: Agbalin a naindaklan ti siudad no bendisionan ti nalinteg a tao, ngem madadael ti siudad gapu kadagiti sao dagiti managdakdakes.
12: Kinamaag ti panangumsi iti padam a tao. Ngem no adda pannakaawatmo kaykayatmo ti agulimek.
13: Dimo mabalin nga italek ti maysa a palimed iti mannanao, ngem mabalinmo ti agtalek iti mapagtalkan a tao.
14: Matnag ti maysa a nasion no awan ti mangidalan. Natalged no adu dagiti mammagbaga.
15: No ikarim a bayadan ti utang ti maysa a ganggannaet, agbabawikanto. Awan ti pakaan-anoam no dika makibiang.
16: Mararaem ti naasi a babai, ngem maibabain ti babai a saan a natakneng.
: Awan matgedan ti nasadut, ngem bumaknang ti nagaget.
17: Pagimbagam met laeng no naasika, ta no naranggaska sika met la ti agsagaba.
18: Awan magangganab dagiti managdakdakes, ngem no agaramidka iti naimbag awan duadua a magunggonaanka.
19: Agbiag ti tao a naregget nga agaramid iti naimbag, ngem matay ti tao a mangipapilit nga agaramid iti dakes.
20: Kagura ti Apo dagiti dakes ti panunotna, ngem kaay-ayona dagiti agaramid iti nasayaat.
21: Namnamaem a madusa dagiti dakes a tattao, ngem maispal dagiti nalinteg.
22: Ti kinapintas ti babai nga awan nakemna mayarig iti balitok a singsing iti subsob ti baboy.
23: Kanayon a naimbag ti pagbanagan ti tarigagay dagiti nalinteg; no magun-od ti managdakdakes ti kayatna, makapungtot ti tunggal maysa.
24: Adda tattao a managparabur ngem bumaknangda latta. Adda dagiti kirmet ngem ad-adda a pumanglawda.
25: No managparaburka, rumang-ayka. Tulongam ti padam a tao ket tulongannaka met.
26: Ilunod dagiti tattao ti agtagtagilako a mangilemmeng iti bagas, ngem dayawenda ti mangiruar iti daytoy tapno ilakona.
27: Mararaemka no naimbag dagiti panggepmo, ngem no agsapsapulka iti riribuk awan duadua a masarakam.
28: Kasla bulbulong iti kalgaw a matnag dagiti tattao nga agtalek iti sanikuada, ngem rumangpaya dagiti nalinteg a kasla bulbulong iti tudtudo.
29: Ti tao a mangyeg iti riribuk iti familiana, awanto ti apitenna iti kamaudianna.
: Dagiti maag adipento latta dagiti masirib.
30: Biag ti ited ti kinalinteg, ngem babaen iti kinaranggas, maikkat ti biag.
31: Magunggonaan ti naimbag a tao ditoy daga; ngarud, awan duadua a madusa dagiti managdakdakes ken managbasol.