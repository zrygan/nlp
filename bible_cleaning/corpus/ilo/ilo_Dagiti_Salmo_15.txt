1: Siasino, O Apo , ti makastrek iti templom?
: Siasino ti makapagyan iti Sion a nasantoan a bantaymo?
2: Ti makastrek isu ti managtulnog iti Dios,
: kanayon a naimbag ti aramidna;
: pudno ken naimpusoan ti amin a sawenna.
3: Awan ti tao a padpadaksenna,
: dina ranggasan dagiti gagayyemna,
: dina sarsaritaen ti siasinoman a kaarubana.
4: Umsienna dagiti laksiden ti Dios,
: ngem padayawanna dagiti agbuteng iti Apo ,
: tungpalenna ti karina
: uray no pakatayanna,
5: dina paanakan ti kuarta nga ipautangna,
: di mapasuksokan tapno agsaksi
: iti maibusor iti awan basolna.
: Natalgedto latta dagiti kasta ti aramidna.