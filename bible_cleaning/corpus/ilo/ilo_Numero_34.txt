1: Inted ni Yahweh ken ni Moises
2: dagitoy nga alagaden nga agpaay kadagiti Israelita: Inton sakupenyo ti Canaan nga itedko kadakayo, dagitoyto ti beddeng ti dagayo
3: Mangrugi ti akin-abagatan a beddeng iti let-ang ti Zin agingga iti beddeng ti Edom. Mangrugi iti akindaya a paset ti akin-abagatan a pungto ti Natay a Baybay.
4: Agsikko ti beddeng nga agpa-abagatan nga agturong iti Bessang ti Akrabbim ket dumanon iti Zin agingga iti abagatan idiay Kades Barnea. Agtuloy iti amianan-a-laud agingga iti Hazar Addar sa aglayon iti Azmon.
5: Sadiay, agsikko nga agturong iti tanap iti beddeng ti Egipto agingga idiay Mediterranean.
6: Ti Taaw Mediterranean ti akinlaud a beddeng.
7: Mangrugi ti akin-amianan a beddeng iti Taaw Mediterranean agingga iti Bantay Hor
8: ket aglayon iti Bessang ti Hamat. Aglayon iti Zedad
9: sa idiay Zifron ket agpatingga idiay Hazar Enan.
10: Mangrugi ti akindaya a beddeng iti Hazar Enan agingga iti Sefam.
11: Agpa-abagatan nga agturong idiay Harbel, iti dayaen ti Ain sa aglayon kadagiti katurturodan iti akindaya nga igid ti Dan-aw ti Galilea.
12: Aglayon iti igid ti Karayan Jordan agingga iti Natay a Baybay. Daytoy ti beddeng ti dagayo iti aglawlaw.
13: Imbaga ni Moises kadagiti Israelita, Daydiay ti daga nga ited ti Apo kadagiti siam ket kagudua a tribu; mabingbingay babaen iti binnunot.
14: Addan daga a naited kadagiti tribu da Ruben ken Gad ken ti kagudua a tribu ni Manases
15: iti ballasiw ti Jordan iti bangirna iti daya a kasumbangir ti Jerico.
16: Kinuna ni Yahweh ken ni Moises,
17: Tarawidwidan da Eleazar a padi ken Josue nga anak ni Nun ti pannakabingbingay iti daga.
18: Mangpilika met iti tunggal tribu iti maysa a pangulo a tumulong kadakuada.
19: Dagitoy dagiti natudingan: ni Caleb nga anak ni Jefone, iti tribu ni Juda;
20: ni Semuel nga anak ni Amiud, iti tribu ni Simeon;
21: ni Elidad nga anak ni Kislon, iti tribu ni Benjamin;
22: ni Bukki nga anak ni Jogli, iti tribu ni Dan;
23: ni Haniel nga anak ni Efod, iti tribu ni Manases;
24: ni Kemuel nga anak ni Ziftan, iti tribu ni Efraim;
25: ni Elizafan nga anak ni Parnak, iti tribu ni Zabulon;
26: ni Paltiel nga anak ni Azan, iti tribu ni Issacar;
27: ni Ahihud nga anak ni Selomi, iti tribu ni Aser;
28: ken ni Padahel nga anak ni Amiud, iti tribu ni Neftali.
29: Dagitoy dagiti dinutokan ni Yahweh a mangbingay iti sanikua nga agpaay kadagiti Israelita iti daga ti Canaan.