1: Kinuna ti Apo a Dios , Anak ti tao, babalawem ni Gog, ti kangatoan a turayen ti Mesec ken Tubal, ket ibagam kenkuana a siak ti kabusorna.
2: Iturongko iti baro a dalan ket iruarko iti adayo nga amianan agingga a makagteng kadagiti bantay ti Israel.
3: Tippayekto ti baina iti makannigid nga imana ken dagiti panana iti makannawan nga imana.
4: Maiwalangto kadagiti bantay ti Israel ti bangkay ni Gog, ti armadana ken dagiti nasion a kakaduana. Bay-akto dagiti bangkayda a kanen dagiti amin a tumatayab ken narungsot nga animal.
5: Mapasagdanto iti tay-ak. Siak nga Apo a Dios ti nangibaga iti daytoy.
6: Irugikto ti agpuor idiay Magog ken kadagiti lugar iti igid ti baybay a pagnaedan dagiti saan a masingsinga a tattao ket maammoanto ti amin a siak ni Yahweh.
7: Masapul nga ammoen dagiti Israelita ti nasantoan a naganko ket diak ipalubos a matulawan manen. Maammoanto dagiti nasion a siak nga Apo ti nasantoan a Dios ti Israel.
8: Kinuna ti Apo a Dios , Awan duadua a dumteng ti aldaw nga imbagak.
9: Rummuarto dagiti agnaed kadagiti siudad ti Israel ket urnongendanto dagiti nabaybay-an nga igam ket aramatendanto a pagsungrod. Pagarondanto dagiti kalasag, bai, pana, batuta ken gayang ket adunto ti maummongda nga umanay nga aramatenda iti pito a tawen.
10: Saanton a masapul a mangayoda kadagiti away wenno kadagiti bakir ta adda dagiti nabaybay-an nga igam a pagsungrodda. Samsamandanto dagiti nagsamsam kadakuada, ket agawandanto dagiti nagagaw kadakuada. Daytoy ti sao ti Apo a Dios .
11: Kinuna ti Apo , Inton mapasamak dagitoy, ikkakto ni Gog iti pakaitanemanna idiay Israel, iti Tanap dagiti Agbibiahe iti daya ti Natay a Baybay. Sadiay, maitanemto ni Gog agraman ti armadana, ket maawaganto ti tanap iti Tanap ti Armada ni Gog.
12: Pitonto a bulan nga itabtabon dagiti Israelita dagiti bangkay tapno dumalus manen ti daga.
13: Tumulongto amin a tattao iti pagilian nga agitabon kadakuada. Mapadayawandanto gapu iti daytoy iti aldaw ti panagballigik. Daytoy ti sao ti Apo a Dios .
14: Kalpasan ti pito a bulan, addanto lallaki a madutokan nga agsursor iti entero a daga tapno sapulenda dagita a bangkay ket ikalida tapno madalusan ti daga.
15: Sursorendanto ti daga ket tunggal adda tulang ti tao a makitada, markaandanto ti abayna tapno umay dagiti agitabon ket ikalida iti Tanap ti Armada ni Gog.
16: Addanto ili iti asideg a mapanaganan iti nagan ti armada. Iti kasta, madalusanto manen ti daga.
17: Kinuna ti Apo a Dios kaniak, Anak ti tao, ayabam amin a tumatayab ken animal iti aglawlaw tapno umayda kanen ti daton nga isagsaganak a maipaay kadakuada. Dakkelto a padaya daytoy iti rabaw dagiti bantay ti Israel a pagsidaanda iti karne ken paginumanda iti dara.
18: Kanendanto ti bangkay dagiti soldado ket inumendanto ti dara dagiti agtuturay iti daga, isuda a mapapatay a kasla kalakian a karnero, wenno urbon ti karnero, wenno kalding, wenno nalukmeg a toro.
19: Inton papatayek dagitoy a tattao a kasla animal a maidaton, masapul a kanen dagiti tumatayab ken animal amin a taba a kabaelanda a kanen, ken uminumda iti dara agingga a mabartekda.
20: Agpennekdanto a mangan iti lamisaanko kadagiti kabalio ken dagiti nagsakay, kadagiti soldado ken mannakigubat. Siak nga Apo a Dios ti nangibaga iti daytoy.
21: Kinuna ti Apo , Iparangarangko ti dayagko kadagiti nasion. Ipakitak kadakuada ti panangaramatko iti pannakabalinko a mangibanag kadagiti nalinteg a pangngeddengko.
22: Manipud iti dayta nga aldaw, maammoanto dagiti Israelita a siak nga Apo ti Diosda.
23: Maammoanto dagiti nasion a naitalaw dagiti Israelita gapu kadagiti basolda kaniak. Binaybay-ak ida a parmeken dagiti kabusorda ket natayda iti gubat.
24: Impatayko kadakuada ti kaibatogan ti kinarugit ken kinadakesda ket binaybay-ak ida.
25: Kinuna ti Apo a Dios , Ngarud, kaasiakto dagiti kaputotan ni Jacobdagiti Israelita ket parang-ayek manen ida. Salaknibakto ti nasantoan a naganko.
26: Inton agtaengda manen a sitatalged iti bukodda a daga ket awanton ti kabutengda, malipatandanton ti pannakaibabainda gapu iti panangtallikudda kaniak.
27: Iruarkonto ida kadagiti pagilian a pagnanaedan dagiti kabusorda tapno ipakitak kadagiti adu a nasion ti kinasantok.
28: Maammoanto dagiti tattaok a siak ni Yahweh a Diosda. Maammoandanto daytoy gapu ta intalawko ida a kas balud, ket ita, maummongda met la nga agsubli iti bukodda a daga nga awan ti uray maysa a mabati.
29: Ibuyatkonto ti espirituk kadagiti Israelita, ket diakton baybay-an ida. Siak nga Apo a Dios ti nangibaga iti daytoy.