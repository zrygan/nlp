12: Apay a didak sardengan a tutuoken babaen kadagiti sasaoyo?
3: Dikay agsardeng a mangpabpabain kaniak;
: awan kadi bainyo ta lalaisendak?
4: No kas pangarigan nagbasolak,
: ania koma ti pakaibianganyo?
5: Ipagarupyo a naim-imbagkayo ngem siak,
: ket ibilangyo ti rigatko
: a mangipaneknek a nakabasolak?
6: Saanyo kadi a makita
: a ti Dios ti akin-aramid iti daytoy?
: Nangipakat iti palab-og a pakatiliwak.
7: Busorek ti kinaranggasna,
: ngem awan ti mangikaskaso kaniak.
: Awan dumngeg iti asugko
: nga agkiddaw iti hustisia.
8: Binangenan ti Dios ti dalan ket diak makalasat;
: pinagsipngetna ti pagnaak.
9: Innalana amin a sanikuak,
: ket inuksobna ti dayag ken dayawko.
10: Pisangpisangennak iti amin a sikigak;
: kas iti mula, bag-otenna ti namnamak,
: ket bay-annak a malaylay ken matay.
11: Kasta unay ti pungtot ti Dios kaniak,
: ket imbilangnak a kadaksan a kabusorna.
12: Ibaonna ti armadana a mangdarup kaniak;
: agkalida iti abut a paglingedanda,
: ket lakubenda ti taengko.
13: Inyadayo ti Dios dagiti kakabsatko,
: ket binaybay-andak.
: Ganggannaetakon kadagiti makaam-ammo kaniak.
14: Pinanawandakon dagiti kakabagiak;
: awan metten dagiti gagayyemko.
15: Nalipatandakon dagiti sinangailik idi iti balayko;
: ibilangdak payen a ganggannaet dagiti babaonek.
16: No ayabak ti maysa kadagiti adipenko, saan a sumungbat,
: uray no agpakpakaasiak a tulongannak.
17: Saan a maibturan ni asawak ti sang-awko,
: didak pay asitgan dagiti kakabsatko.
18: Laisen ken katawaandak
: dagiti ubbing a makakita kaniak.
19: Karugitdak dagiti nadekket a gagayyemko;
: tinallikudandak dagiti ipatpategko.
20: Kudil ken tultulangko laengen ti natda;
: tantannawagakon ti ngarab ni patay.
21: Kaasiandak kadi, dakayo a gagayyemko,
: ta nagdissuor kaniak ti ima ti Dios.
22: Apay nga idadanesdak
: a kas iti pampamay-an ti Dios kaniak?
: Dikay pay la aya mapnek
: a mangtutuok kaniak?
23: Adda la koma mangisurat kadagiti sasawek,
: ket ilanadna ida iti maysa a libro!
24: Wenno ikitikitna dagiti balikasko iti bato,
: ket ilanadna ida tapno mataginayonda!
25: Ngem ammok nga adda maysa sadi langit
: nga umayto iti kamaudianan
: a mangikalintegan kaniak.
26: Uray kalpasan a runoten ti sakit toy kudilko,
: makitakto ti Dios iti daytoy a bagik.
27: Makitakto a mismo ti Dios,
: ket saanto a ganggannaet kaniak.
: Napukaw ti turedko gapu ta kinunayo,
28: Kasano ti panangparigattayo kenkuana?
: Nagbirokkayo iti panggapuanyo
: a mangkabil kaniak.
29: Ngem ita, agbutengkay iti kampilan
: ti kampilan a mangyeg
: iti pungtot ti Dios iti basol
: tapno maammoanyo nga adda maysa a mangukom.