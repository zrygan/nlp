1: Daytoy ti mensahe ti Apo nga impakaammona ken ni profeta Zacarias iti maikawalo a bulan iti maikadua a tawen a panagturay ni Dario a kas emperador ti Persia. Ni Zacarias ti anak ni Barakias ken apoko ni Iddo.
2: Imbaga ti Apo a Mannakabalin-amin ken ni Zacarias nga ipakaammona daytoy kadagiti tattao, Siak, ni Yahweh, kasta unay idi ti pungtotko kadagidi kapuonanyo.
3: Ngem ita, kunak kadakayo, Agsublikayo kaniak ket agsubliak met kadakayo.
4: Diyo tuladen dagidi kapuonanyo. Idi un-unana, impakaammo kadakuada dagiti profeta ti saok. Binallaaganda ida nga idiandan dagiti dakes ken managbasol a panagbiagda. Ngem didak impangag wenno tinungpal.
5: Ita, natayen dagidi kapuonanyo ken dagiti profeta.
6: Babaen kadagiti adipenko a profeta, nangtedak kadagiti kapuonanyo kadagiti ballaag ken bilin. Saanda a nangikaskaso ket sinagabada ti dusa ti kinasukirda. Nagbabawida met laeng ket binigbigda a dinusak ida kas maikari kadakuada ken kas inkeddengko nga aramiden.
7: Iti maikadua a tawen a panagturay ni Dario a kas emperador, iti maika-24 nga aldaw iti maika-11 a bulan ti bulan ti Sebat, imbaga kaniak ti Apo daytoy a mensahe iti maysa a parmata iti rabii.
8: Nakitak ti maysa nga anghel ti Apo a nagsakay iti nalabaga a kabalio. Nagsardeng iti ummong dagiti nasamek a kayo iti maysa a tanap. Iti likudanna, adda dagiti sabali pay a kabalionalabaga, puraw ken garitgaritan.
9: Ania ti kaipapanan dagitoy a kabalio, apo? sinaludsodko.
: Ipakitak kenka no ania ti kaipapanan dagitoy, insungbatna.
10: Imbaon ti Apo ida tapno wanawananda ti daga.
11: Impadamagda daytoy iti anghel, Sinursormi ti entero a daga ket nasarakanmi nga awan ti arimekmekna ken awan gaway dagiti tattao.
12: Kinuna ti anghel, O Apo a Mannakabalin-amin, 70 a tawenen a kapungpungtotmo ti Jerusalem ken dagiti siudad ti Juda. Kaanonto a kaasiam ida?
13: Makaliwliwa ken makaabbukay dagiti balikas nga insungbat ti Apo iti anghel.
14: Ket imbaga kaniak ti anghel nga ipakaammok ti sao ti Apo a Mannakabalin-amin: Ipatpategko unay ti Jerusalem ket mariribukak iti nasantoan a siudadko.
15: Napalalo ti pungtotko kadagiti pagilian nga agnamnam-ay iti kappia ken talna. Idi medmedmedak ti pungtotko kadagiti tattaok, dinegdegan dagitoy a nasion ti panagsagabada.
16: Ngarud, nagsubliak iti Jerusalem tapno kaasiak ti siudad. Mabangonto manen ti Templok ket matarimaan manen ti siudad.
17: Imbaga pay ti anghel nga ipakaammok daytoy: Kuna ti Apo a Mannakabalin-amin a rumang-ayto manen dagiti siudadna. Liwliwaennanto manen ti Jerusalem ket pagbalinennanto manen ti siudad a kukuana.
18: Iti sabali a parmata, nakitak ti uppat a sara.
19: Sinaludsodko iti anghel a makisasao kaniak no ania ti kaipapananda. Insungbatna, Iladawanda dagiti nabileg a pagilian ti lubong a nangwarawara kadagiti tattao ti Juda, Israel ken Jerusalem.
20: Kalpasanna, impakita ti Apo kaniak ti uppat a mammanday a siiiggem kadagiti martilio.
21: Sinaludsodko no ania ti umayda aramiden.
: Insungbatna, Immayda tapno butbutngen ken parmekenda dagiti pagilian a nangparukma a namimpinsan iti daga ti Juda ken nangwarawara kadagiti tattaona.