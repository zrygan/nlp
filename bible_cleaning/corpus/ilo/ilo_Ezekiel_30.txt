1: Nagsao manen ti Apo .
2: Kinunana, Anak ti tao, agipadtoka ket ipakaammom a siak nga Apo a Dios , kastoy ti kunak. Ipukkawmo
: Dumtengen ti aldaw a nakaal-alliaw!
3: Asidegen ti aldaw,
: Wen, ti aldaw a panagtignay ti Apo .
: Nalidemto dayta nga aldaw,
: Aldaw a pannakadusa dagiti nasion.
4: Bumtakto ti gubat idiay Egipto,
: Ket addanto dakkel a didigra idiay Etiopia.
: Adunto ti mapapatay idiay Egipto,
: Masamsamto ti sanikua ti pagilian
: Ket mabaybay-anto nga aglangalang.
5: Iti dayta a gubat, mapapatayto dagiti natangdanan a soldado ti Etiopia, Put, Lud, Arabia, Kub ken uray dagiti tattaok.
6: Kuna ni Yahweh, Matayto iti gubat dagiti amin a mangsalsalaknib iti Egipto, manipud Migdol iti amianan agingga iti Siene iti abagatan. Maparmekto ti napalangguad nga armada ti Egipto. Siak nga Apo a Dios ti nagsao.
7: Tinto dagada ti kakaroan iti pannakadadaelna iti entero a lubong. Marbanto a mamimpinsan dagiti siudadna.
8: Inton puorak ti Egipto ket mapapatay amin a mangsalsalaknib kenkuana, maammoandanton a siak ni Yahweh.
9: Inton dumteng dayta nga aldaw, ibaonkonto dagiti tattaok nga aglugan kadagiti barko tapno riingendanto dagiti awan annadda a tattao ti Etiopia. Kasta unayto ti butengda gapu iti pannakadadael ti Egipto. Dumtengen dayta nga aldaw!
10: Kuna ti Apo a Dios , Ninto Nebucadnesar nga ari ti Babilonia ti aramatek a panggibus iti kinabaknang ti Egipto.
11: Kaduananto ti naranggas nga armadana nga umay mangdadael iti daga. Sikakampilandanto a mangraut iti Egipto ket mapnonto ti daga kadagiti bangkay.
12: Pagmagaekto ti Karayan Nile ket iturayanto dagiti managdakdakes a tattao ti Egipto. Dadaelento dagiti ganggannaet ti entero a daga. Daytoy ti kuna ti Apo .
13: Kuna ti Apo a Dios , Dadaelekto dagiti imahen, kasta met dagiti sinan-dios idiay Memfis. Awanton ti mangituray iti Egipto ket pagbutngekto dagiti amin a tattao.
14: Pagbalinekto a langalang ti akin-abagatan nga Egipto ket puorakto ti siudad ti Zoan iti amianan. Dusaekto ti kangrunaan a siudad ti Tebes.
15: Ipariknakto ti pungtotko iti siudad ti Pelusium, ti agdindinamag a sarikedked ti Egipto. Dadaelekto ti kinabaknang ti Tebes.
16: Puorakto ti Egipto ket agsagabanto ti Pelusium. Marbanto dagiti bakud ti Tebes ket malayusto ti siudad.
17: Matayto iti gubat dagiti agtutubo kadagiti siudad ti Heliopolis ken Bubastis ket maitalawto a kas balud dagiti dadduma a tattao.
18: Agsipngetto ti init idiay Tafnes inton dadaelek ti pannakabalin ti Egipto ket gibusak ti bilegna a pagtangtangsit dagiti tattao. Addanto ulep a mangkumot iti Egipto ket maitalawto dagiti tattao iti amin a siudad.
19: Kastoyto ti panangdusak iti Egipto ket maammoandanto a siak ni Yahweh!
20: Iti maikapito nga aldaw iti umuna a bulan, iti maika-11 a tawen, nagsao ti Apo kaniak.
21: Kinunana, Anak ti tao, tinukkolko ti takkiag ti ari ti Egipto. Saankonto a pagimbagen tapno dinanto kabaelan ti agiggem iti kampilan.
22: Ngarud, siak nga Apo a Dios kastoy ti kunak: Siak ti kabusor ti ari ti Egipto. Tukkolek dagiti dua a takkiagnati saan pay a natukkol ken ti natukkolen, ket maibbatannanto ti kampilan.
23: Iwarawarakto dagiti Egipcio kadagiti nasnasion.
24: Kalpasanna, papigsaekto dagiti takkiag ti ari ti Babilonia ket ipaiggemkonto kenkuana ti kampilanko. Ngem tukkolekto dagiti takkiag ti ari ti Egipto ket agasugto agingga a matay iti sangoanan ti kabusorna.
25: Wen, pakapsutekto ti ari ti Egipto; ngem papigsaekto ti ari ti Babilonia ket inton itedko kenkuana ti kampilanko ket ilayatna iti Egipto, maammoanto ti amin a siak ni Yahweh.
26: Iwarawarakto dagiti Egipcio iti entero a lubong. Iti kasta, maammoandanto a siak ni Yahweh.