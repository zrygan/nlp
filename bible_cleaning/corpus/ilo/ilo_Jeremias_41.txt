1: Iti maikapito a bulan iti dayta a tawen, napan sinarungkaran ni Ismael ni Gobernador Gedalias idiay Mizpa. Kaduana ti sangapulo a lallaki. Anak ni Netanias ni Ismael ken apoko ni Elisama a nagtaud iti familia dagiti ari ken kameng ti maysa kadagiti nangato nga ofisiales ti ari. Bayat ti panaglalanglangda amin a mangan,
2: inasut ni Ismael ken dagiti sangapulo a lallaki ti kampilanda ket pinatayda ni Gedalias.
3: Pinatay pay ni Ismael dagiti amin nga Israelita a kadua ni Gedalias idiay Mizpa, kasta met dagiti soldado ti Babilonia a nairana nga adda idi sadiay.
4: Iti sumuno nga aldaw, sakbay a nagwaras ti damag ti pannakapapatay ni Gedalias,
5: simmangpet ti 80 a lallaki a naggapu idiay Sikem, Silo ken Samaria. Sakbay ti ipapanda, nagibarbasda, rinay-abda dagiti pagan-anayda ken sinugsugatda dagiti bagbagida. Nangitugotda kadagiti makan ken insenso nga idatonda iti Templo.
6: Iti kasta, rimmuar ni Ismael idiay Mizpa ket agsangsangit a simmabat kadakuada. Pangngaasiyo ta umayyo kitaen ni Gedalias, kinunana.
7: Apaman a nakastrek dagiti 80 a lallaki iti siudad, pinatay ida ni Ismael ken dagiti tattaona sada intappuak dagiti bangkayda iti maysa a bubon.
8: Ngem adda sangapulo a lallaki iti bunggoy a nagkuna ken ni Ismael, Pangngaasim ta dinakami patayen! Adu ti trigo, sebada, lana ti olibo ken diro nga inlemmengmi iti taltalon.
: Iti kasta, saanna nga inraman a pinapatay ida.
9: Dakkel ti bubon a nangitappuakan ni Ismael kadagiti pinatayna. Daytoy ti bubon a kinali ni Ari Asa idi madama ti panangraut kenkuana ni Baasa nga ari ti Israel. Pinunno ni Ismael ti bubon kadagiti bangkay dagiti pinatayna.
10: Imbalud ni Ismael dagiti babbai nga annak ti ari ken dagiti dadduma a tattao ti Mizpa nga impaaywan ni Nebuzaradan a kapitan dagiti guardia ken ni Gedalias. Impanawna ida a kas balud ket nagturong iti sakup ti Ammon.
11: Nadamag ni Johanan nga anak ni Karea ken dagiti pangulo ti armada ti krimen nga inaramid ni Ismael.
12: Kinamatda ni Ismael ket nakamakamda iti asideg ti dakkel a tangke ti danum idiay Gabaon.
13: Naragsakan dagiti tattao a balud ni Ismael idi makitada ni Johanan ken dagiti pangulo agraman dagiti kaduada.
14: Iti kasta, nagtatarayda amin a timmipon kadakuada,
15: ngem nakalibas ni Ismael ken walo kadagiti tattaona ket napanda idiay Ammon.
16: Inaywanan ni Johanan ken dagiti pangulo ti armada dagiti soldado, dagiti babbai, dagiti ubbing ken dagiti eunoko a balud nga innala ni Ismael idiay Mizpa kalpasan ti panangpatayna ken ni Gedalias.
1718: Nagbutengda kadagiti taga-Babilonia gapu ta pinapatay ni Ismael ni Gedalias a pinaggobernador ti ari ti Babilonia iti dayta a daga. Ngarud, nagrubbuatda a mapan idiay Egipto tapno malisianda dagiti taga-Babilonia. Iti dalan, nagsardengda idiay Gerut-Kimham iti asideg ti Betlehem tapno aginanada.