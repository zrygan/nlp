1: O Apo , denggem ti kararagko,
: agpatulongak ket ipangagmo toy dawatko.
2: Saannak koma nga adaywan no mariribukak.
: Denggennak ket darasem ti tumulong kaniak.
3: Kas asuk nga agpukaw ti biagko;
: sumsumged ti bagik a kas iti urno.
4: Marsaakak a kas ruot a nagango;
: uray iti pannangan, awan ganasko.
5: Gapu iti leddaang ken as-asugko,
: kudil laengen ti nangbungon iti tulangko.
6: Kaslaak la tumatayab iti let-ang
: arigko iti kullaaw iti langalang.
7: Wenno di makaidna a billit
: nga agmaymaysa iti tuktok ti balay.
8: Agmalmalem a pabpabainandak dagiti kabusorko;
: pagang-angawanda ti naganko ket ilunlunoddak.
9: Gapu iti pungtot ken ungetmo,
: dapu ti taraon nga ipaunegko ket ti
: inumek natibnokan kadagiti luak.
10: Pinidutnak sanak impurruak iti adayo.
11: Anniniwan iti malem ti kayarigan ti biagko;
: kaslaak la ruot a nagango.
12: Ngem sika, O Apo , agnanayonka nga ari;
: laglagipendakanto dagiti amin a kaputotan.
13: Tumakderka ket kaasiam ti Sion, bumangonka;
: dimtengen ti tiempo ti panangngaasim kenkuana!
14: Ay-ayaten ngamin dagiti adipenmo dagiti batona,
: patpatgenda ti tapokna
: uray pay no narnarba.
15: Raemento dagiti nasion ti naganmo;
: bigbigento dagiti amin nga ari ti bilegmo.
16: Inton bangonen manen ti Apo ti Sion,
: ipakitananto ti kinadayagna.
17: Denggennanto dagiti nabaybay-an a tattaona,
: ket ipangagnanto dagiti kararagda.
18: Maisuratto daytoy nga agpaay iti sumaruno a kaputotan,
: tapno dagiti tattao a di pay nayanak idaydayawdanto.
19: Timmannawag ni Yahweh manipud ngato a nasantoan a yanna,
: manipud langit, kinitana ti daga.
20: Nangngegna ti asug dagiti balud,
: ken winayawayaanna dagiti naikeddeng a matay.
21: Iti kasta, ipakaammonto dagiti tattao
: ti nagan ni Yahweh idiay Sion.
: Madaydayawto idiay Jerusalem,
22: inton aguummong dagiti nasion ken pagarian
: tapno agdaydayawda iti Apo .
23: Tinukkolna ti pigsak idi agtutuboak
: pinaababana dagiti aldaw nga innak panagbiag.
24: Diosko, dimo kadi pay pugsaten ti angesko
: ta diak pay la nadanon ti kinalakayko!
: Ta sika agnanayonka, O Apo .
25: Idi un-unana pinarsuam ti daga.
: Inaramidmo dagiti langit
: babaen iti bukodmo nga ima.
26: Mapukawda man amin,
: agnanayonto latta nga addaka;
: marunotdanto amin a kas iti pagan-anay.
: Ibellengmonto ida a kas iti kawes,
: ket mapukawdanto.
27: Ngem pulos nga awan ti panagbaliwmo;
: awan panagpatingga ti biagmo.
28: Agbiagto a sitatalged dagiti annak dagiti adipenmo;
: natalgedto dagiti kaputotanda iti babaen ti pannalaknibmo.