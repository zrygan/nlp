1: Agtaray ti managdakdakes uray awan kumamkamat kenkuana, ngem ti nalinteg natured a kas iti leon.
2: Napigsa ken natalged ti nasion no addaan kadagiti masirib ken mannakaawat a pangulo. Ngem no agbasol ti maysa a nasion masukansukat dagiti pangulona.
3: Ti agturay a mangidadanes kadagiti napanglaw, mayarig iti bumayakabak a tudo a mangdadael kadagiti mula.
4: No dimo bigbigen ti linteg, kaduam dagiti managdakdakes, ngem no tungpalem ti linteg busorem ida.
5: Saan a maawatan dagiti managdakdakes ti hustisia, ngem maawatan dagiti agdaydayaw ken ni Yahweh.
6: Nasaysayaat ti napanglaw nga awan pakasarsaritaanna, ngem ti nabaknang a dakes ti panagbiagna.
7: Masirib nga agtutubo ti mangtungpal iti linteg. Ti makikadua kadagiti awan serserbina a tattao, pakaibabainan ti amana.
8: No bumaknangka babaen iti panagpaanakmo iti pirak ken pananggundawaymo kadagiti tao, maitedto ti kinabaknangmo iti tao a naasi kadagiti napanglaw.
9: No dika agtungpal iti linteg, makarimon iti Dios dagiti kararagmo.
10: No sulisogem ti nalinteg a tao nga agaramid iti dakes, sika met laeng ti matnag iti palab-ogmo. Magunggonaanto a naimbag dagiti awan basolna.
11: Ipagarup dagiti nabaknang a masiribda, ngem ad-adu ti ammo ti napanglaw nga adda sirmatana.
12: No agturay ti nalinteg a tao, agrarambak dagiti umili, ngem aglemmengda no dagiti nadangkes ti agturay.
13: Pulos a dikanto agballigi no padasem nga ilemmeng dagiti basolmo. Ipudnom ida ken agbabawika, ket kaasiannakanto ti Dios.
14: Agbutengka a kanayon iti Apo , ket naragsakkanto. No natangken ti ulom, madadaelkanto.
15: Nakakaasi dagiti napanglaw a bumusor iti dakes nga agturay. Narungsot a kas iti ngumerngernger a leon wenno agdakdakiwas nga oso.
16: Naranggas ti agturay nga awan naimbag a panunotna. Atiddog ti panagturay ti gumura iti dakes.
17: Ti tao a pimmatay iti padana a tao, agkalkali iti bukodna a tanem. Dimo paspasardengen.
18: Dika agsasaur ket awanto ti pakaan-anoam. Agsaurka ket dikanto agballigi.
19: Adunto ti taraon ti nagaget a mannalon, ngem napanglawto latta dagiti mangdaddadael iti tiempona.
20: Ti tao a di agsaur, agturong iti naan-anay ken naragsak a biag. Ngem no gumanatka a bumaknang, madusakanto.
21: Saan a naimbag ti panangidumduma. Ngem agbasol dagiti dadduma nga ukom nga umawat uray iti kabassitan a pasuksok.
22: Gumanat a bumaknang ti nakirmet a tao, ket dina ammo ti kanito nga idadateng ti kinapanglaw.
23: Tubngarem ti maysa a tao ket ad-addanto nga ipategna ti inaramidmo ngem ti panangpatiray-okmo kenkuana.
24: No ipagarupmo a saan a biddut ti panangtakawmo iti sanikua dagiti nagannak kenka, awan dumam iti gagangay a mannanakaw.
25: Riribuk ti patauden ti kinaimut. Narangrang-ayka no agtalekka iti Apo .
26: Kinamaag ti agtalek iti bukod a kapanunotan. Natalgedka no surotem ti pannursuro dagiti masirib.
27: Mangtedka kadagiti napanglaw ket awanto ti pagkurangam. Ngem no dika mangngaasi, adunto ti mangilunod kenka.
28: No agturay dagiti managdakdakes, aglemmeng dagiti tattao. Ngem no maikkatda, agturay manen dagiti nalinteg.