1: No napakumbaba ti sungbat, sebsebanna ti pungtot; ngem no nagubsang, ad-adda a rubrobanna.
2: No agsao ti masirib, itan-okna ti sursuro, ngem ubbaw ti sasawen ti maag.
3: Makita ti Apo ti mapaspasamak iti amin a lugar; sipsiputannatayo, dakes man wenno naimbag ti aramidentayo.
4: Biag ti yeg ti nasayaat a sao, ngem ti nagubsang a balikas buriborenna ti panunot.
5: Kinamaag ti saan a panangikankano iti pannursuro ni amam kenka; ipakitam a masiribka no ipangagmo ti panangisurona.
6: Agtalinaed ti sanikua dagiti nalinteg, ngem mapukaw ti sanikua dagiti managdakdakes no dumteng ti didigra.
7: Dagiti masirib a saan ketdi a dagiti maag ti mangisaknap iti sursuro.
8: Maay-ayo ti Apo no agkararag dagiti naimbag, ngem kagurana dagiti daton nga idatag kenkuana dagiti managdakdakes.
9: Kagura ti Apo dagiti aramid dagiti dakes a tao, ngem ayatenna ti maysa a tao nga agaramid iti naimbag.
10: No saan a nasayaat ti aramidmo, nakaronto ti pannakadusam; matayka no dimo kayat ti paisuro.
11: Uray ti lubong dagiti natay saanna a mailemmeng iti Apo no ania ti adda sadiay; kasano ngarud nga ilemmeng ti tao dagiti pampanunotenna iti Dios?
12: Ti tao a ti la bagina ti talkenna saanna a kayat ti paisuro; pulos a di agkiddaw iti pammagbaga kadagiti masirib.
13: Naisem ti tao no naragsak, ngem nalidem ti rupana no naliday.
14: Kayat ti nasaririt a tao ti agsursuro, ngem mapneken ti nengneng iti kina-ignorantena.
15: Pasig a pannakibakal ti biag ti napanglaw, ngem inaldaw a kasla agfiesta dagiti naragsak a tattao.
16: Nasaysayaat ti napanglaw nga adda panagbutengna iti Apo ngem ti nabaknang nga adda parikut ti biagna.
17: Nasaysayaat ti agsida iti nateng a kasangom dagiti tattao nga ay-ayatem ngem ti agsida iti kaimasan a karne nga adda gura iti unegmo.
18: Ti pungtot pataudenna ti riribuk, ngem ti anus yegna ti kappia.
19: No nasadutka, rigat la ti adda iti amin a papanam, ngem awan ti parikut a dumteng kenka no saanka nga ulbod.
20: Paragsaken ti masirib nga anak ti amana. Ti laeng maag ti mangumsi iti inana.
21: Naragsak dagiti nengneng iti minamaag nga aramidda, ngem ti masirib nalinteg ti dalanna.
22: Awatem ti amin a pammagbaga a mabalinmo a dawaten ket agballigikanto; no awan ti balakad awan banag ti panggepmo.
23: Anian a ragsaktayo no masarakantayo ti tumutop a sao iti tumutop nga okasion!
24: Magna ti masirib a tao iti dalan nga agturong iti biag, saan nga iti dana nga agturong iti patay.
25: Rebbaen ti Apo dagiti balay dagiti napalangguad, ngem salaknibanna ti sanikua ti babai a balo.
26: Kagura ti Apo dagiti dakes a pampanunot, ngem kaay-ayona dagiti nasayaat a sao.
27: Agganansiaka iti sinasaur, ket yegmo ti riribuk iti familiam. Dika umawat iti pasuksok ket napautto ti biagmo.
28: Agpanunot nga umuna ti nalinteg a tao sakbay a sumungbat. Dagus a sumungbat ti managdakdakes ngem tumaud ti riribuk.
29: No agkararag dagiti nalinteg a tattao, dumngeg ni Yahweh ngem dina ikankano dagiti managdakdakes.
30: Paragsakennaka ti naisem a rupa ket ti naimbag a damag pasayaatenna ti rikna.
31: No denggem ti pammabalaw a pangisuro kenka, maibilangka a masirib.
32: No dimo ipangag ti pannursuro, dangram met la ta bagim. No denggem ti pammagbaga, sumirsiribka.
33: Ti panagbuteng iti Apo maysa a kita ti sursuro. Masapul a napakumbabaka sakbay a mabalinmo ti umawat iti pammadayaw.