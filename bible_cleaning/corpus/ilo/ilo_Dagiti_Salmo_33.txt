1: Dakay amin a nalinteg, agragsakkayo
: gapu iti inaramid ti Apo .
: Dakayo a natulnog kenkuana, agdaydayawkayo.
2: Buyoganyo iti lira ti panagyamanyo;
: danggayanyo dagiti kantayo kadagiti arpa
: a sangapulot' kuerdasna.
3: Baro a kanta ti ikantayo kenkuana;
: tokarenyo a silalaing ti arpa,
: ket agriawkayo iti rag-o.
4: Pudno dagiti sao ni Yahweh;
: mapagtalkan dagiti amin nga aramidna.
5: Ayatenna ti kinalinteg ken hustisia;
: napno ti daga iti di agbalbaliw nga ayatna.
6: Babaen iti bilin ti Apo , naparsua dagiti langit;
: babaen iti saona, naparsua ti init, ti bulan, ken dagiti bituen.
7: Pinagtitiponna amin a danum ti baybay iti maymaysa a lugar;
: insaadna dagiti mangliwengliweng a taaw kadagiti pagidulinan.
8: Agbutengkayo iti Apo ,
: dakay amin a daga!
: Dakay amin a tattao ti lubong,
: agbutengkayo kenkuana!
9: Naaramid ti lubong babaen iti panagsaona;
: timmaud ti amin babaen iti panagbilinna.
10: Dagiti gandat dagiti nasion dadaelen ni Yahweh;
: ti panggep dagiti tattao, paayenna.
11: Ngem agtalinaed nga agnanayon ti planona,
: ti panggepna agpaut nga awan inggana.
12: Naragsak ti nasion a ti Apo ti Diosna;
: naragsak dagiti pinilina nga agpaay kenkuana!
13: Manipud langit, ti Apo tumannawag,
: ket makitana ti sangkataoan.
14: Manipud pagturayanna, tannawaganna
: amin nga agtaeng ditoy daga.
15: Binukelna amin a pampanunotda,
: ket ammona amin nga aramidda.
16: Saan nga agballigi ti ari
: gapu iti nabileg nga armadana;
: saan a maispal ti mannakigubat
: gapu iti nagpaiduma a pigsana.
17: Awan maitulong ti pakigubat a kabalio a manggun-od iti balligi;
: saanna a maispal ti siasinoman babaen iti amin a bilegna.
18: Salluadan ti Apo dagiti agbuteng kenkuana;
: wen, salluadanna dagiti agtalek iti saan nga agbalbaliw nga ayatna.
19: Iti patay, isalakanna ida;
: iti tiempo ti bisin, dina ipalubos a matayda.
20: Isaadtayo iti Apo ti namnamatayo;
: isu ti mangtulong ken mangsalaknib kadatayo.
21: Naragsaktayo gapu kenkuana;
: agtalektayo iti nasantoan a naganna.
22: O Apo , itedmo koma kadakami ti di agbalbaliw nga ayatmo,
: ta italekmi kenka ti namnamami.