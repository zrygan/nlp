1: Kinuna ti Apo kaniak,
2: Inka iti balay ti dumadamili ket itedkonto kenka ti mensahek.
3: Napanak ngarud ket nakitak ti tao nga agdamdamili.
4: No saan a nasayaat ti pannakasukog ti pila, masaenna manen ket baliwanna ti agaramid iti sabali.
5: Kinuna ti Apo kaniak,
6: Diak aya maaramid kadagiti Israelita ti kas iti inaramid ti agdamdamili iti damilienna? Addakayo iti imak a kas iti kaadda ti pila iti ima ti dumadamili.
7: No iti uray ania a tiempo, kunak a parutek, rumekek wenno dadaelek ti nasion wenno pagarian,
8: ngem no pagpanawan dayta a nasion ti dakes nga aramidna, diak ituloy nga aramiden ti impangtak.
9: Ket no kunak a mangipasdekak wenno mangbangonak iti nasion wenno pagarian,
10: ngem agaramid met dayta a nasion iti dakes, diak ituloy nga aramiden ti nasayaat a panggepko.
11: Ngarud, ibagam kadagiti tattao ti Juda ken ti Jerusalem nga adda planok a maibusor kadakuada ket agsagsaganaak a mangdusa kadakuada. Ibagam nga isardengda ti dakes a panagbiagda ket balbaliwanda dagiti kababalin ken dagiti dakes nga aramidda.
12: Saan, isungbatdanto. Apay nga isardengmi? Agsukirkami latta ken agaramidkami iti dakes a kas iti kaykayatmi.
13: Kuna ti Apo ,
: Saludsodem iti amin a nasion
: no adda kastoy a napasamaken.
: Nakabutbuteng ti inaramid dagiti Israelita.
14: Adda kadi tiempo a maawanan iti niebe
: dagiti kabatoan a rangkis ti Libano?
: Mamagaan kadi dagiti nalamiis nga ubbog iti bantay?
15: Ngem nalipatandak dagiti tattaok;
: agpuorda iti insenso kadagiti didiosen.
: Maitublakda iti dalan a rumbeng a pagnaanda;
: saanda a suroten ti nagkauna a dalan.
: Magnada kadagiti killo a dana ket awan turongenda.
16: Pinagbalinda a nakabutbuteng daytoy a daga;
: nagbalin a mauy-uyaw iti agnanayon.
: Makigtotto amin a lumabas iti makitada,
: agwingiwingdanto iti siddaawda.
17: Warawaraekto dagiti tattaok iti imatang dagiti kabusorda;
: kasdanto la tapok nga itayab ti angin nga aggapu iti daya.
: Tallikudakto ida;
: diakto tulongan ida inton dumteng ti didigra.
18: Kinuna dagiti tattao, Isikattayo a pukawen ni Jeremias. Uray ta addanto latta papadi a mangisuro kadatayo, mamasirib a mamagbaga ken profeta a mangiwaragawag iti sao ti Dios. Padpadaksentayo ketdi ket isardengtayo a denggen ti ibagbagana.
19: Iti kasta, inkararagko, O Apo , imdengam kadi ti dawatko. Denggem ti panangpadpadakes kaniak dagiti kabusorko.
20: Dakes aya ti supapak ti naimbag? Ngem nagkalida iti abut a pakatnagak. Laglagipem nga immayak kenka ket indawdawatak ida tapno saanka nga agpungtot kadakuada.
21: Ngem ita, O Apo , bay-am a matay iti bisin dagiti annakda. Bay-am a matayda iti gubat. Bay-am a mabalo dagiti babbai ken matay dagiti annakda. Bay-am a matay iti sakit dagiti lallakay ken matay iti paggugubatan dagiti agtutubo a lallaki.
22: Ibaonmo dagiti agsamsam kadagiti balbalayda a di mapakpakadaan. Pagikkisem ida iti buteng. Nagkalida iti abut a pakatnagak ken nangikabilda iti silo a pangtiliw kaniak.
23: Ngem ammom, O Apo , ti panggepda a mangpapatay kaniak. Saanmo a pakawanen ti kinadakesda. Saanmo a pakawanen ti basolda. Dissoan ida inton aldaw ti pungtotmo.