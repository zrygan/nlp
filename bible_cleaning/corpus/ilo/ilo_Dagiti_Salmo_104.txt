1: O kararuak, idaydayawmo ti Apo .
: O Apo a Diosko,
: anian a tan-okmo!
: Dayaw ken daeg ti kawesmo;
2: nabungonka iti lawag a kasla pagan-anay.
: Inukradmo dagiti langit a kasla tolda,
3: ket impasdekmo ti bukodmo a palasio
: iti rabaw dagiti danum iti ngato.
: Aramatem dagiti ulep a kas lugan;
: dagiti payak ti angin ti pagsakayam.
4: Aramatem dagiti angin a kas babaonem ken
: dagiti gumil-ayab nga apuy a kas adipen.
5: Insaadmo a naimbag ti fondasion ti daga,
: ket pulos a dinto makuti ti pamuonna.
6: Mangliwengliweng a taaw ti inyaplagmo a kagayna
: ket dagiti bambantay nalapunosda.
7: Ngem idi nakapungtotka, dagiti danum nagtalawda;
: idi mangngegda ti bilinmo,
: dagus a pimmanawda.
8: Nagayusda kadagiti bambantay ken tantanap;
: napanda iti disso nga inka insangrat.
9: Nangikabilka iti beddeng
: a dida mabalin a lasaten
: tapno ti daga didan layusen.
10: Pinartuatmo dagiti ubbog iti tantanap,
: ket nagayus ti danumda iti baet dagiti turod.
11: Ditoy ti paginuman dagiti ayup ti tay-ak;
: ditoy met ti pangep-epan iti wawda dagiti asno nga atap.
12: Iti kakaykaywan iti arubayan
: agumok ken agkakanta dagiti tumatayab.
13: Manipud langit, yegmo ti tudo kadagiti bantay,
: ket mapno ti daga iti pagimbagan.
14: Pagtuboem dagiti ruot nga agpaay kadagiti animal,
: kasta met dagiti mula nga agserbi iti tao
: tapno mapataudda dagiti taraon iti daga.
15: Agaramid iti arak a mangparagsak kenkuana,
: lana ti olibo a mangparaniag iti rupana
: agraman tinapay a mangted iti pigsana.
16: Nabuslon a tudo ti agtinnag kadagiti sedro ti Libano
: dagiti kayo nga immula ni Yahweh.
17: Agumok sadiay dagiti tumatayab;
: agtaeng kadagiti saleng dagiti teggaak.
18: Dagiti nangato a turod
: ti ayuyang dagiti kalding a balang.
: Dagiti kabatoan a disso
: ti kamang dagiti koneho.
19: Inaramidmo ti bulan
: a mangibaga iti panagbaliw ti panawen;
: inaramidmo ti init, ammona ti inna ilelennek.
20: Pinarsuam ti rabii, ket iti sipnget rummuar
: dagiti narungsot nga animal.
21: Agngernger dagiti urbon a leon bayat ti panaganupda
: agtaud iti Dios ti kanenda.
22: No sumingising ti init, agsublida,
: ket mapanda aginana kadagiti rukibda.
23: Ngem rummuar ti tao a mapan iti aramidna,
: ket iti sumipnget agsardengen iti panagtrabahona.
24: O Apo , di mabilang dagiti gapuanam,
: ket pinarnuaymo amin babaen iti siribmo;
: pinunnom ti daga kadagiti pinarsuam.
25: Adtoy ti mangliwengliweng a taaw a nalawa
: a taeng dagiti di mabilang a parsua,
: babassit man wenno dadakkelda.
26: Aglayag ditoy a taaw dagiti barko,
: ket agay-ayam ti Leviatan sadiay,
: dayta dragon ti taaw nga inaramidmo.
27: Amin a parsua agpannurayda kenka iti kasapulanda.
28: Itedmo ti taraon ket kanenda;
: ikkam ida ti makan ket mapnekda.
29: No ilingedmo ta rupam, agdanagda;
: no pasardengem ti angesda, matayda,
: ket agsublida iti tapok a nagtaudanda.
30: Ngem no ikkam ida iti anges, makaungarda,
: baro a biag ti itedmo iti daga.
31: Agtalinaed koma nga agnanayon ti dayag ti Apo !
: Maragsakan koma ti Apo kadagiti inaramidna!
32: Agkintayeg ti daga no taldiapanna;
: umasuk dagiti turod no sagidenna.
33: Kantaak ti Apo iti unos ti panagbiagko;
: wen, no la ket adda angesko idaydayawko ti Diosko.
34: Maay-ayo koma iti kantak
: gapu ta isu ti mangparagsak kaniak.
35: Mapukaw koma dagiti managbasol ditoy daga;
: dagiti managdakdakes mamimpinsan koma a maikisapda.
: O kararuak, idaydayawmo ti Apo .
: Madaydayaw ti Apo .