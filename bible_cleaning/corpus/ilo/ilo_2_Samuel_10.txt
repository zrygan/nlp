1: Iti saan a mabayag, natay ni Naas nga ari ti Ammon. Ni Hanun nga anakna ti simmukat kenkuana a kas ari.
2: Kinuna ni Ari David, Masapul nga ipakitak ti napudno a pannakigayyemko ken ni Hanun, kas iti impakita kaniak daydi amana.
: Nangibaon ngarud ni David kadagiti tattaona a mangidanon iti pannakipagladingitna ken ni Hanun gapu iti ipapatay ti amana.
: Idi dumteng dagiti naibaon,
3: kinuna dagiti papangulo nga Ammonita iti ari, Mamatika kadi nga imbaon ni David dagitoy a tattao tapno yebkasda ti pannakipagladingitda gapu iti ipapatay ni amam? Imbaonna ida ditoy a kas espia tapno siimenda ti siudad ket maparmeknatayo!
4: Pinatiliw ni Hanun dagiti imbaon ni David, kiniskisanna ti maysa a bangir ti barbasda, pinutedna dagiti pagan-anayda agingga iti patongda sana pinagawid ida.
5: Gapu iti bainda, saanda a nagawid. Idi maipadamag ken ni David ti napasamak kadakuada, pinaibagana kadakuada nga agyanda idiay Jerico agingga nga agtubo manen dagiti barbasda.
6: Nabigbig dagiti Ammonita a nagbalin a kabusorda ni David gapu ti inaramidda. Isut' gapuna a nangtangdanda iti duapulo a ribu a mannakigubat a Siriano manipud iti Berehob ken Soba, agraman 12,000 a soldado manipud Tob ken ti ari ti Maaca agraman ti sangaribu a soldadona.
7: Nadamag daytoy ni David, ket imbaonna ti entero nga armadana nga impanguloan ni Joab a manggubat kadakuada.
8: Rimmuar dagiti Ammonita ket nagpuestoda iti pagserkan iti Raba, ti kangrunaan a siudad. Nagpuesto met dagiti mannakigubat ti Siria ken dagiti soldado ti Tob, kasta met ken ni Maaca iti patad.
9: Nakita ni Joab a dumarup dagiti kabusor iti sangoanan ken iti likudanna. Iti kasta, pinilina dagiti kalaingan a mannakigubat ti Israel ket impuestona ida a sumango kadagiti Siriano.
10: Inkabilna dagiti dadduma a soldadona iti babaen ni Abisai a kabsatna, ket impasangona ida a sumaranget kadagiti Ammonita.
11: Kinuna ni Joab ken ni Abisai, No makitam a saanmi a kabaelan dagiti taga-Siria, umaynak tulongan. No makitak met a diyo kabaelan dagiti Ammonita, umayka met tulongan.
12: Tumuredkayo. Makigubattayo a sipipinget gapu iti pagiliantayo ken kadagiti siudad ti Diostayo. Maaramid koma ti pagayatan ti Apo .
13: Dimmarup ni Joab ken dagiti soldadona ket nagtataray dagiti Siriano.
14: Idi makita dagiti Ammonita nga agtatarayda, intarayanda met ni Abisai sada simrek iti siudad. Kalpasan ti pannakigubat ni Joab kadagiti Ammonita, nagsubli idiay Jerusalem.
15: Nabigbig dagiti taga-Siria a pinarmek idan dagiti Israelita. Iti kasta, inummongda dagiti amin a buyotda.
16: Pinaayaban ni Ari Adadezer dagiti Siriano nga adda iti ballasiw ti Karayan Eufrates, napanda idiay Helam babaen iti panangipangulo kadakuada ni Sobac a pangulo ti armada ni Adadezer.
17: Idi madamag daytoy ni David, inummongna dagiti mannakigubat nga Israelita, binallasiwda ti Karayan Jordan ket napanda idiay Helam. Nagpuesto dagiti Siriano a mangsaranget kenkuana. Nangrugi ti gubat,
18: ket pinagtaray dagiti Israelita dagiti mannakigubat a taga-Siria. Pinatay ni David ken dagiti soldadona ti pito gasut a mangiturturong kadagiti lugan a pakigubat ken 40,000 a nagkabalio. Nasugatan ni Sobac a pangulo dagiti kabusor, ket natay iti paggugubatan.
19: Idi makita dagiti ari a pasurot ni Adadezer a pinarmek idan dagiti Israelita, nakikappiada ket pinaiturayanda kadagiti Israelita. Manipud idin, nagbuteng dagiti taga-Siria a tumulong kadagiti Ammonita.