1: Adda pagminasan iti pirak,
: adda met paggugoran iti balitok.
2: Kalien ti tao ti landok iti daga,
: ket tunawenna ti gambang kadagiti bato.
3: Sukisoken dagiti tattao ti nasipnget a disso,
: iti kaunggan a paset ti daga, agkalida iti batbato.
4: Agkalida iti usok ti pagminasan,
: iti lugar nga awan matagtagitao
: wenno di pay nadanon ti tao.
: Agtrabahoda sadiay a malmaldaang,
: kumkumpet kadagiti tali iti uneg ti daga.
5: Agtaud ti taraon iti daga,
: ngem ti mismo nga unegna
: madaddadael iti apuy a bumarbara.
6: Adda safiro kadagiti bato iti daga;
: adda met balitok kadagiti tapok.
7: Awan ti kali a makakita kadagiti usok ti minas.
: Awan met ti buitre nga agtayab iti ngatoenda.
8: Awan ti leon wenno narungsot nga ayup
: nga agdaliasat kadagiti naiputputong a dalan.
9: Agkali dagiti tattao kadagiti pamulinawen a dalumpinas.
: Kalienda ti puon dagiti bantay.
10: Bayat ti panagaramidda iti usok,
: makasarakda kadagiti napapateg a bato.
11: Agkalida agingga iti paggapuan ti karayan,
: ket iruarda dagiti nailemmeng a gameng.
12: Ngem sadino ti pagtaudan ti sirib?
: Sadino ti paggapuan ti pannakaawat?
13: Saan a masarakan ti sirib kadagiti tattao;
: saan met a masarakan iti rabaw ti daga.
14: Ibaga dagiti lansad ti taaw ken baybay
: a saan a masarakan ti sirib sadiay.
15: Saan a magatang ti sirib
: iti pirak wenno balitok.
16: Saan met a magatadan
: iti kanginaan a balitok ken alahas.
17: Napatpateg nga adayo ngem ti balitok,
: napatpateg ngem ti alikamen a balitok ken kapintasan a baso.
18: Napatpateg nga adayo ti sirib
: ngem ti koral, kristal wenno rubi.
19: Saan a maipada ti pateg ti sirib
: iti kapatgan a topasio ken iti puro a balitok.
20: Sadino ngarud ti paggapuan ti sirib?
: Sadino ti pakaadalantayo iti pannakaawat?
21: Nailemmeng ti sirib kadagiti sibibiag;
: di makita ti siasinoman, uray dagiti tumatayab.
22: Uray ni patay ken ti pannakadadael annugotenda
: a sayangguseng laeng dagiti nangngegda.
23: Ti Dios laeng ti makaammo iti dalan,
: ammona ti lugar a pakasarakan kenkuana.
24: Ngamin, makitana ti ungto ti daga
: ken ti amin nga adda iti babaen ti langit.
25: Idi inikkan ti Dios ti angin iti bileg,
: ken inkeddengna ti kalawa ti baybay,
26: idi intudingna ti pagtinnagan ti tudo,
: ken ti pagdaliasatan ti kimat ken gurruod,
27: nakitana ti sirib ket tiningitingna ti pategna,
: isut' gapuna nga impasdek ken pinasingkedanna.
28: Kinuna ti Dios kadagiti tattao
: Tapno sumiribkayo, agbutengkayo iti Apo .
: Tapno maaddaankay pannakaawat, laksiden ti dakes.