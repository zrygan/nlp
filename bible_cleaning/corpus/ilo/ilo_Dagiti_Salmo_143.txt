1: Denggem, O Apo , ti kararagko;
: ipangagmo toy asugko.
: Nalinteg ken mapagtalkanka;
: patgam ngarud ti dawatko kenka.
2: Dinak kadi ukomen nga adipenmo;
: awan ti saan a nagbasol iti imatangmo.
3: Sinarsaraknak ti kabusorko,
: ket namimpinsan a pinarmeknak.
: Iti nasipnget a pagbaludan, impisoknak,
: ket awan dumak kadagiti natay idi un-unana.
4: Isut' gapuna a ti anusko awanen,
: ket ti namnamak napukawen.
5: Malagipko dagiti naglabas nga aldaw,
: ut-utobek dagiti amin nga inaramidmo,
: ket dagiti amin a gapuanam adda iti panunotko.
6: Ingatok dagiti imak nga agkararag kenka
: kasla natikag a daga toy kararuak a mawaw kenka.
7: O Apo , inka kadin ipangag ti dawatko;
: ti amin a namnamak napukawko.
: Dinak kadi ilemmengan
: amangan no maipadaak kadagiti bumaba
: iti lubong dagiti natay.
8: Agtalekak kenka; binigat nga ipalagipmo kaniak
: ti di agbalbaliw nga ayatmo.
: Dumanon kenka dagiti kararagko;
: isurom kadi kaniak ti rumbeng a dalanko.
9: Kenka, O Apo , kumamangak,
: pangngaasim kadi ta salaknibannak;
: ispalennak iti ima dagiti kabusorko.
10: Sika ti Diosko;
: isuronak a mangaramid iti pagayatam.
: Naimbagka koma kaniak,
: ket iturongnak iti natalged a dalan.
11: Kas inkarim, O Apo , isalakannak;
: gapu iti kinaimbagmo,
: ispalennak kadagiti pakariribukak.
12: Gapu ta ay-ayatennak, patayem dagiti kabusorko;
: pukawem dagiti mangparparigat kaniak ta siak ti adipenmo.