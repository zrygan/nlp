1: Anusak nga urayen ti panangisalakan ti Dios kaniak;
: isu laeng ti pagpannurayak.
2: Isu laeng ti mangaywan ken mangispal kaniak;
: isu ti sarikedkedko,
: ket awan ti makaparmek kaniak.
3: Kasano kabayag a dadaelenyo ti maysa
: a tao nga awan dumana iti alad a marmarba?
4: Kayatyo la nga ipababa iti natan-ok a saadna;
: pagragsakanyo ti kinaulbod;
: naimbag ti panagsasaoyo kenkuana,
: ngem ilunlunodyo met iti kaungganyo.
5: Ti Dios laeng ti pagtalkak,
: ta isu ti paggapuan ti namnamak.
6: Isu la ti mangaywan ken mangisalakan kaniak;
: isu ti sarikedkedko,
: pulos a saanakto a maan-ano.
7: Adda iti Dios ti salakan ken dayawko;
: isu ti nabileg a mangsalluad kaniak,
: isu ti pagkamangak.
8: Tattaok, agtalekkay iti Dios iti amin a tiempo!
: Yamangyo kenkuana ti amin a parikutyo,
: ta isu ti pagkamangantayo.
9: Anges ti kayarigan dagiti tattao;
: awan kaes-eskanda, nangato man wenno nababa.
: No pagtitiponen a timbangen ida,
: awan duma iti anges ti kalag-anda.
10: Dikay agtalek iti aramid a naranggas;
: diyo namnamaen nga adda magun-odyo iti panagtakawyo;
: uray no umadu ti sanikuayo,
: saan nga isu ti pagtalkanyo.
11: Saan la a namimpinsan a
: nangngegko ti kuna ti Dios nga adda kenkuana ti pannakabalin,
12: ken saan nga agbalbaliw ti ayatna.
: Sika, O Apo, gunggonaam ti tunggal
: maysa kas mayannurot iti aramidna.