1: Daytoy ti mensahe ti Dios nga impakaammona ken ni Isaias nga anak ni Amoz maipapan iti Juda ken Jerusalem
2: Kadagiti masakbayan nga aldaw,
: ti bantay a nakabangonan ti Templo
: isunto ti kangatoan,
: rimbawanna dagiti katurturodan.
: Adunto dagiti nasion a mapan kenkuana
3: ket kunanto dagiti tattaoda,
: Sumang-attayo iti bantay ti Apo,
: intayo iti Templo ti Dios ti Israel.
: Isuronatayo ti kayatna nga aramidentayo;
: magnatay iti dalan a pinilina.
: Aggapu iti Jerusalem ti pannursuro ti Apo ;
: manipud Sion agsao kadagiti tattaona.
4: Agtugawto a kas ukom dagiti nasion ket risutennanto ti parikut dagiti adu a tattao.
: Pandayendanto nga arado dagiti kampilanda,
: pagbalinendanto a kumpay dagiti pikada.
: Saanton nga aggugubat dagiti pagilian,
: saandanton nga agsagana a makigubat.
5: Ita, dakayo a kaputotan ni Jacob, magnatay iti lawag nga ited kadatayo ti Apo !
6: O Dios, binaybay-am dagiti tattaom, isuda a kaputotan ni Jacob! Nagsaknap iti daga ti panagsalsalamangka a naggapu iti Daya. Agbuybuyonda a kas kadagiti taga-Filistia. Tultuladen dagiti tattao ti ugali dagiti ganggannaet.
7: Napno ti dagada iti pirak ken balitok ket saan nga agpatingga dagiti gamengda. Iti entero a dagada, adu ti kabalio ket saan a mabilang dagiti luganda a pakigubat.
8: Napno ti dagada kadagiti imahen, ket agdaydayawda kadagiti banag nga inaramidda.
9: Maibabain ken maipababanto ti tunggal maysa. Dimo pakawanen ida, O Apo .
10: Aglemmengdanto kadagiti rukib kadagiti kabatoan a turod wenno agkalida iti abut iti daga tapno maliklikanda ti pungtot ni Yahweh ken iti pannakabalin ken dayagna!
11: Dumtengto ti aldaw nga agpatingga ti kinapalangguad ti tao ken mapukaw ti kinatangsitna. Ninto laeng Yahweh ti maitan-ok.
12: Iti dayta nga aldaw, ipababanto ni Yahweh a Mannakabalin-amin dagiti natangsit, dagiti napalangguad ken dagiti tattao a ti laeng bagida ti talkenda.
13: Dadaelennanto dagiti natayag a sedro ti Libano ken amin a lugo iti daga ti Basan.
14: Palanasennanto dagiti nangangato a bantay ken turod.
15: Rebbaennanto dagiti nangato a pagwanawanan ken dagiti bakud dagiti sarikedked.
16: Palnedennanto uray dagiti kadakkelan ken kapintasan a barko.
1718: Aggibuston ti kinatangsit ken kinapalangguad ti tao. Iti dayta nga aldaw, awanton dagiti imahen ket ninto la Yahweh ti maitan-ok.
19: Agkamangto dagiti tattao kadagiti rukib iti katurturodan wenno agkalida kadagiti abut iti daga tapno maliklikanda ti pungtot ni Yahweh wenno mailemmenganda ti pannakabalin ken dayagna inton umayna gunggonen ti daga.
20: Inton dumteng dayta nga aldaw, ibellengdanto dagiti balitok ken pirak nga inaramidda a didiosenda ket bay-anda ida kadagiti marabutit ken kurarapnit.
21: Inton umay gunggonen ni Yahweh ti daga, agkamangto dagiti tattao kadagiti abut ken rukib kadagiti katurturodan tapno maliklikanda ti pungtot ni Yahweh wenno mailemmenganda ti pannakabalin ken dayagna.
22: Dika agtalek iti tao ta ania aya ti pannakabalinna?