1: Dakayo a nasion a dina ammo ti agbain, agriingkayo
2: sakbay a malaylaykayo ket mataykayo a kas iti sabong, sakbay nga agdissuor kadakayo ti gumilgil-ayab a pungtot ti Apo , sakbay a dumteng ti aldaw a panangiparangna iti pungtotna.
3: Agkamangkayo iti Apo , dakayo a napakumbaba a tattao iti daga nga agtulnog kadagiti bilinna. Agaramidkay iti naimbag ket agpakumbabakay iti imatang ti Apo . Nalabit a malisianyonto ti pannakadusa iti dayta nga aldaw a panangiparangarang ti Apo iti pungtotna.
4: Awanto ti mabati iti siudad ti Gaza. Awanton matagtagitao iti Askelon. Mapaksiatto dagiti taga-Asdod sakbay ti tengnga ti aldaw ket maitalawto dagiti taga-Ekron.
5: Dakayo a Filisteo, dakayo nga agnaed iti igid ti baybay, saanyo a maliklikan ti pannakadusayo. Intuyangen ti Apo ti sentensiayo. Dadaelennakayo ket awanto ti uray maysa a matda kadakayo.
6: Agkaruotanto ti dagayo iti igid ti baybay. Aglangalangto a pagaraban ti karnero.
7: Sakupento dagiti nakalasat a taga-Juda ti dagayo. Ipaarabdanto dagiti arbanda sadiay ket maturogdanto kadagiti balbalay iti Askelon. Addanto kadakuada ti Apo a Diosda ket parang-ayennanto manen ida.
8: Kuna ti Apo a Mannakabalin-amin, Nangngegko ti panangum-umsi ken pananglalais dagiti Moabita ken Ammonita kadagiti tattaok. Ipaspasindayagda ti panggepda a mangagaw iti dagada.
9: Isapatak iti naganko a sibibiag a Dios ti Israel a madadaelto ti Moab ken Ammon a kas iti pannakadadael idi ti Sodoma ken Gomorra. Agbalindanto a pagaramidan iti asin. Agkaruotan ken nagrebbaandanto iti agnanayon. Mapanto agsamsam dagiti makalasat a tattaok iti pagilianda ket alaendanto ti dagada.
10: Kastoyto ti pannakadusa dagiti tattao ti Moab ken Ammon gapu iti kinatangsit ken kinapasindayagda ken gapu iti pananglalaisda kadagiti tattao ti Apo a Mannakabalin-amin.
11: Nakabutbutengto ti ipalak-amna kadakuada. Pukawennanto amin a didiosen ditoy daga. Kalpasanna, agdaydayawto kenkuana ti amin a nasion, tunggal maysa iti bukodna a daga.
12: Uray dakayo a taga-Etiopia, patayennakayto met ti Apo .
13: Usarento ti Apo ti pannakabalinna a mangdadael iti Asiria. Pagbalinennanto a langalang ti Nineve. Agbalinto a natikag a lugar.
14: Sadiayto ti pagaponan dagiti arban ken amin a kita ti animal. Agnaedto dagiti kullaaw kadagiti rebba a patakderna ket mangngegto ti pukkawda kadagiti tawa. Aguninto dagiti wak kadagiti agdan. Maikkatto dagiti tarikayo a sedro dagiti balbalay.
15: Daytoyto ti mapasamak iti siudad a natangsit unay gapu iti pannakabalinna. Ipagarupna a natalged ket awan ti pakaan-anoanna. Ipagarup dagiti tattaona a ti siudadda ti kabilgan iti lubong. Aglangalangto ket agbalinto nga apon dagiti atap nga animal. Agalinggagetto ti siasinoman a magna sadiay.