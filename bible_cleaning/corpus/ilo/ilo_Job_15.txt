12: Job, ubbaw dagiti imbalikasmo, ubbawda!
3: Awan ti masirib nga agsao a kas kenka
: wenno mangikalintegan iti bagina
: kadagiti awan serserbina a sao.
4: Dagiti agbuteng iti Dios maupayda;
: lapdam ida nga agkararag kenkuana.
5: Ti basolmo ti mamagsao kenka;
: ab-abbongam dagiti basolmo kadagiti nasikap a sao.
6: Saan a masapul nga ikeddengko a nagbasolka;
: dagiti met la saom ti mangukom kenka.
7: Ipagarupmo aya a sika ti kaunaan a nayanak?
: Addaka kadin idi parsuaen ti Dios dagiti bantay?
8: Nangngegmo kadi dagiti panggep ti Dios?
: Siksika la aya ti tao nga adda ammona?
9: Ammomi amin ti ammom.
10: Nagtaud ti kinasiribmi
: kadagiti ub-ubanan a lallakay,
: lallaki a nayanak sakbay ni amam.
11: Liwliwaennaka ti Dios ngem dimo ikaskaso;
: iti naganna, naalumamay dagiti saomi ngem dimo ikankano.
12: Nupay kasta, masair ta riknam,
: ket sipupungtotka a mangkuskusilap kadakami.
13: Kapungtotmo ti Dios,
: ket agsaoka pay iti maibusor kenkuana.
14: Adda aya tao a nadalus?
: Adda kadi nalinteg iti imatang ti Dios?
15: Di pay talken ti Dios dagiti anghelesna;
: uray isuda, saanda a nadalus iti imatangna.
16: Anianto ketdin ti narukop a tao nga awan serserbina,
: Arub-obenna ti dakes a kas iti danum nga inumenna.
17: Dumngegka, Job,
: ta ibagak ti ammok.
18: Insuro dagiti mamasirib kaniak
: ti pudno a naadalda kadagiti ammada,
: ket awan inlimlimedda.
19: Awan ti mangyadayo kadakuada iti Dios,
: ta awan ganggannaet a nakipagtaeng kadakuada.
20: Ti dakes a tao a mangirurumen,
: agtutuokto bayat ti panagbiagna.
21: Nakabutbutengto nga ikkis dagiti mangngegna;
: no ipagarupna nga awan ti pakaan-annoanna,
: serken dagiti mannanakaw ti balayna.
22: Awan namnamana a makaaon iti sipnget,
: ta agur-uray ti kampilan a mangpapatay kenkuana.
23: Agur-uray met dagiti buitre a mangsida iti bangkayna.
: Ammona a nasipnget ti masakbayanna,
24: ta agur-uray kenkuana ti pannakadadael
: kas nabileg nga ari a mangdarup kenkuana.
25: Kasta ti pagtungpalan ti tao a bumusor iti Dios,
: ti pagbanagan ti agsukir iti Mannakabalin-amin.
2627: Napalangguad ken nasukir ti kasta a tao;
: sitatangsit a mangitag-ay iti kalasagna,
: ket agdarasudos a mangsaranget iti Dios.
28: Dayta ti tao a nangsakup kadagiti siudad
: ken nangtagikua kadagiti balbalay
: a dagiti akinkukua pimmanawda
: ngem madadaelto dagitoy inton adda gubat.
29: Dinto agbayag ti kinabaknangna;
: dinto met agpaut ti sanikuana.
: Mapukawto uray ti anniniwanna
30: ket dinanto malisian ti sipnget.
: Mayarigto iti kayo
: a mauram dagiti sangsangana,
: ken ipalais ti angin dagiti sabongna.
31: No maag nga agtalged iti kinadakesna,
: kinadakes met laeng ti apitenna.
32: Malaylayto sakbay ti naikeddeng a tiempona,
: ket saanton a lumangto dagiti sangana.
33: Kaslanto iti ubas a maregreg dagiti bungana
: sakbay a maluomda;
: kaslanto iti olibo nga agtinnag dagiti sabongna.
34: Awanto ti kaputotan dagiti awan Diosna;
: mauramto dagiti balay
: a nabangon gapu iti pasuksok.
35: Dagitoy dagiti tattao a dakes ti panggepda;
: panangallilaw ti kanayon a pampanunotenda.