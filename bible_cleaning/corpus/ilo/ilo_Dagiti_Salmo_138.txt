1: Agyamanak kenka, O Apo , iti amin a pusok.
: Kantaanka iti pagdaydayaw
: iti saklang dagiti didios.
2: Agrukbabak iti sangoanan ti nasantoan a Templom, ket agdaydayawak iti naganmo
: gapu iti kinamanagayatmo ken kinapudnom,
: ta impakitam a naturay ti naganmo ken dagiti bilbilinmo.
3: Impangagnak idi immawagak kenka,
: pinapigsanak ti bilegmo.
4: O Apo , itan-okdakanto dagiti amin nga ari ditoy daga
: inton mangngegda dagiti karim.
5: Agkantadanto ti maipapan kadagiti aramidmo,
: kasta met ti naindaklan a dayagmo.
6: Nupay natan-ok unay ti Apo ,
: padayawanna dagiti nanumo,
: ket saan a malemmengan dagiti natangsit a tattao.
7: Uray no aglasatak iti pannakasuot,
: awanto ti pakaan-anoak.
: Sangoem dagiti makapungtot a kabusorko,
: ket isalakannak babaen iti bilegmo.
8: O Apo , aramidem ti amin nga inkarim;
: agnanayon nga awan inggana ti ayatmo.
: Dimo baybay-an dagiti pinarsuam.