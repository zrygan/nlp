1: Kinuna ni Yahweh ken ni Moises,
2: Bilinem dagiti Israelita a pagtalawenda iti kampo ti amin nga agkukutel wenno agtuttutot iti aniaman a paset ti bagida ken amin a narugit iti imatang ti linteg gapu iti panangsagidda iti bangkay.
3: Iruaryo dagitoy a tattao a maibilang a narugit tapno dida tulawan ti kampo a pakipagnaedak kadagiti tattaok.
4: Nagtungpal dagiti Israelita ket pinagtalawda amin ida iti kampo.
5: Inted ni Yahweh ken ni Moises
6: dagiti sumaganad nga alagaden nga agpaay kadagiti Israelita. No adda agaramid iti dakes iti padana a tao, salungasingenna ti Apo ket makabasol.
7: Masapul nga ipudnona ti basolna, bayadanna ti maikeddeng a gatad ket nayonanna pay iti apagkalima a paset daytoy. Maited ti pagbayadna iti nakabasolanna.
8: Ngem no natay ti tao ket awan ti asideg a kabagianna, maidatag ti pagbayad iti Apo tapno agpaay iti padi, agraman kalakian a karnero a mausar iti seremonia ti pannakadalus gapu iti basolna.
9: Maysa pay, kukua ti padi a pangyawatanda ti amin a naisangsangayan a sagut dagiti Israelita iti Apo .
10: Alaen ti padi dagiti daton a maited kenkuana.
11: Imbilin ni Yahweh ken ni Moises
1214: nga itedna dagitoy nga alagaden kadagiti Israelita. Kas pagarigan lipliputan ti maysa a babai ti asawana babaen iti pannakikaiddana iti sabali a lalaki. Ngem saan a mapaneknekan ti lalaki gapu ta awan ti saksi ket dina matiliwan ti asawana iti akto. Wenno kas pagarigan agatap ti lalaki nga adda dakes nga aramid ti asawana idinto a napudno kenkuana ti babai.
15: Kadagitoy a banag, masapul nga idatag ti lalaki ti asawana iti padi. Mangitugot met iti sangakilo nga arina a sebada a naituding a daton. Ngem dina laokan daytoy a daton iti lana ti olibo wenno ikkan iti insenso agsipud ta maidatag gapu iti panagatap, maysa a daton a mangkiddaw a madusa ti babai no nakabasol.
16: Pagtakderen ti padi ti babai iti sango ti altar.
17: Mangikabil ti padi iti nasantoan a danum iti maysa a bakka sana laokan iti daga manipud iti datar ti Tolda ti Dios.
18: Wakrayenna ti buok ti babai ket ikabilna kadagiti imana ti daton nga arina. Iggaman ti padi ti bakka a nakaikargaan ti napait a danum a mangyeg iti lunod.
19: Kalpasanna, pagsapataenna ti babai: No dimo liniputan ti asawam, dimo sagabaen ti lunod a yeg daytoy a danum.
20: Ngem no adda dakes nga aramidmo,
21: dusaennaka koma ti Apo tapno maballaagan dagiti kailiam. Kumbet koma ti mabagbagim ket bumsog ti tianmo.
22: Sumrek koma daytoy a danum iti tianmo a pakaigapuanna a bumsog ken pakaigapuan ti panagkebbet ti mabagbagim.
: Kastoyto ti sungbat ti babai, Sapay koma ta kasta; kasta koma ti aramiden ti Apo .
23: Isurat ti padi dagitoy a lunod iti maysa a pagsuratan nga itanebna iti napait a danum tapno mapunas ti naisurat.
24: Ipainumnanto iti babai ti napait a danum ti lunod. Ket umunegto kenkuana ti danum a mangyeg iti nakaro a panagsagaba.
25: Alaen ti padi ti daton nga arina kadagiti ima ti babai, itayagna a kas pangidatonna iti Apo ket idatagna iti altar.
26: Kalpasanna, mangrakem iti daton ket puoranna iti altar. Kamaudianna, ipainumna ti danum iti babai.
27: No liniputanna ti asawana, marikna ti babai ti nakaro nga ut-ot gapu iti ininumna, bumsog ti tianna ket kumbet ti mabagbagina. Makarimonto ti naganna kadagiti kailianna.
28: Ngem no awan ti basolna, awan ti pakaan-anoanna ket mabalinnanto ti aganak.
2930: Daytoy ti linteg a maannurot no agimon ti lalaki ket atapenna a makikakaidda ti asawana iti sabali a lalaki. Maayaban ti babai nga agtakder iti sango ti altar ket aramiden ti padi daytoy a seremonia.
31: Awan basol ti asawa a lalaki ngem ti nagbasol a babai ti masapul a madusa.