1: Sika laeng, O Apo ,
: ti pakaitdan ti naindaklan a pammadayaw;
: dimi matagikua ta sika laeng ti pagpaayanna
: gapu iti di agbalbaliw nga ayatmo
: ken iti kinapudnom.
2: Saan a rumbeng a saludsoden dagiti pagilian,
: Sadino ti ayan ti Diosda?
3: Adda sadi langit ti Diosmi;
: aramidenna ti aniaman a kayatna.
4: Pirak ken balitok dagiti didiosenda
: nga inaramid dagiti tattao.
5: Adda ngiwatda, ngem dida makasao;
: adda matada, ngem dida makakita.
6: Adda lapayagda, ngem dida makangngeg;
: adda agongda, ngem dida makaangot.
7: Adda imada, ngem dida makarikna;
: adda sakada, ngem dida makapagna;
: awan timek a sumngaw iti karabukobda.
8: Dagiti nagaramid ken amin nga agtalek kadakuada,
: umaspingda kadagiti didiosen a pinartuatda.
9: O Israel, agtalekkayo iti Apo ,
: Isu ti tulong ken salaknibyo.
10: Agtalekkay iti Apo ,
: dakayo amin a papadi ti Dios!
: Tulongan ken salaknibannakayo.
11: Agtalekkayo iti Apo ,
: dakayo nga agbuteng kenkuana!
: Isu ti tulong ken salaknibyo.
12: Silalagip ti Apo kadatayo,
: ket bendisionannatayto.
: Bendisionannanto ti Israel
: ken dagiti amin a papadi ti Dios.
13: Amin nga agbuteng kenkuana, bendisionannanto,
: natan-ok man wenno nanumo.
14: Paaduennakayo koma ti Apo
: dakayo ken dagiti kaputotanyo.
15: Bendisionannakayo koma ti Apo
: a nangaramid iti langit ken daga.
16: Ti langit kukua ni Yahweh,
: ngem intedna ti daga kadagiti tattao.
17: Dagiti natay, dida makapagdayaw ken ni Yahweh
: wenno dagiti napanen iti naulimek a daga.
18: Ngem datayo a sibibiag ti mangidaydayaw kenkuana,
: ita ken iti agnanayon nga awan inggana.
: Madaydayaw ti Apo !