1: Iti saan a mabayag, naipakaammo ken ni Jose a masakit ni Jacob, isu a napanna kinita ti amana. Intugotna da Manases ken Efraim nga annakna.
2: Idi naipakaammo ken ni Jacob ti isasarungkar ni Jose nga anakna, inkarkarigatanna ti nagtugaw iti iddana.
3: Kinuna ni Jacob ken ni Jose, Nagparang kaniak ti Dios a Mannakabalin-amin idi addaak idiay Luz iti daga ti Canaan ket binendisionannak.
4: Kinunana kaniak, Paraburankanto iti adu nga annak ket agbalinto dagiti kaputotam a dakkel a nasion. Itedkonto kadakuada daytoy a daga a tagikuaenda iti agnanayon.
5: Intuloy ni Jacob, Jose, ibilangko nga annakko dagiti dua nga annakmo a nayanak ditoy Egipto. Wen, kukuak da Efraim ken Manases a kas kada Ruben ken Simeon.
6: No addanto pay anakmo a sumaruno kadakuada, sikanton ti akinkukua. Aggapunto ti tawidda kada Efraim ken Manases.
7: Aramidek daytoy gapu ken ni Raquel a nanangmo. Kasta unay ti ladingitko idi matay idiay Canaan, iti saan nga adayo idiay Efrata, idi agsubliak a naggapu idiay Padan-aram. Sadiay ti nangitanemak kenkuana, iti igid ti dalan nga agpa-Efrata. Betlehem itan ti nagan ti Efrata.
8: Idi makita ni Jacob dagiti annak ni Jose, sinaludsodna, Siasino dagitoy nga ubbing?
9: Isuda dagiti annakko nga imparabur kaniak ti Dios iti kaaddak ditoy Egipto, insungbat ni Jose.
: Kinuna ni Jacob, Yasidegmo ida kaniak tapno bendisionak ida.
10: Lakay unayen ni Jacob ket dandani saanen a makakita. Inyasideg ni Jose dagiti ubbing ket inarakup ken inagkan ti lakay ida.
11: Kinuna ni Jacob ken ni Jose, Diak ninamnama a makitaka manen. Ita, impalubos ti Dios a makitak pay dagiti annakmo.
12: Innala ni Jose dagiti ubbing iti saklot ni Jacob ket nagpakleb iti daga iti sango ni amana a kas pammadayawna kenkuana.
13: Inkabil ni Jose ni Efraim iti batog ti kannigid nga ima ni Jacob ket ni Manases iti kannawanna.
14: Ngem pinagkuros ni Jacob dagiti imana ket impatayna ti kannawanna iti ulo ni Efraim uray no isu ti inaudi; ti kannigidna iti ulo ni Manases nga inauna.
15: Kalpasanna, binendisionanna ida,
: Sapay koma ta bendisionan ti Dios dagitoy nga ubbing,
: Ti Dios a nagserbian da ammak nga Abraham ken Isaac!
: Sapay koma ta bendisionan ida ti Dios a nangidaldalan kaniak agpapan ita!
16: Sapay koma ta bendisionan ida ti anghel a nangispal kaniak iti amin a dakes!
: Sapay koma ta agbiag kadakuada ti naganko ken ti nagan da ammak nga Abraham ken Isaac.
: Adunto koma ti annak ken kaputotanda.
17: Saan a naragsakan ni Jose idi makitana nga impatay ti amana ti makannawan nga imana iti ulo ni Efraim, isu nga innalana ti ima ti lakay tapno ipatayna iti ulo ni Manases.
18: Kinunana, Saan a kasta, tatang. Daytoy ti inauna; ipataymo ti makannawan nga imam iti ulona.
19: Nagkedked ti amana ket kinunana, Ammok, anakko, ammok. Agbalinto met a naindaklan a tattao dagiti kaputotan ni Manases. Ngem ad-addanto a naindaklan ti inaudi a kabsatna ket agbalinto dagiti kaputotanna a natatan-ok a nasion.
20: Binendisionanna ngarud ida iti dayta nga aldaw. Kinunana, Aramatento dagiti Israelita dagiti naganyo no mangbendisionda. Kunadanto, Pagbalinennakayo koma ti Dios a kas kada Efraim ken Manases. Kastoy ti napasamak no apay nga immun-una ni Efraim ngem ni Manases.
21: Kalpasanna, kinuna ni Jacob ken ni Jose, Dandaniakon matay, ngem addanto ti Dios kadakayo ket isublinakayto iti daga dagidi kapuonanyo.
22: Sika a saan ketdi a dagiti kakabsatmo ti pangtedak iti Sikem, ti bantay a nagun-odko iti pannakirangetko kadagiti Amorreo.