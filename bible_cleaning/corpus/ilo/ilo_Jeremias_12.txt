1: O Apo , no agreklamoak kenka,
: maipakita a nalintegka.
: Ngem sadino ti ayan ti hustisia?
: Apay a narang-ay ti panagbiag dagiti managdakdakes?
: Apay nga agballigi dagiti manangallilaw?
2: Imulam ida ket agramutda;
: dumakkel ken agbungada.
: Nasayaat panagsaoda't maipapan kenka
: ngem ti pusoda adayo kenka.
3: Ngem, O Apo , ammonak,
: makitam ti aramidko
: ken ti panagayatko kenka.
: Ukodem dagitoy dakes a tattao a kas kadagiti maparti a karnero;
: ilasinmo ida agingga iti pannakapartida.
4: Kasano pay kabayag ti kinatikag ti dagami
: ken ti pannakalaylay dagiti ruot iti tunggal talon?
: Matayen dagiti animal ken tumatayab
: gapu iti kinadakes dagiti tattaomi,
: isuda nga agkuna, Saan a makita ti Dios ti ar-aramidentayo.
5: Kinuna ti Apo ,
: Jeremias, no mabannogka a makilumba iti tao,
: kasano ti pannakilumbam kadagiti kabalio?
: Natalgedka iti awan sarikedkedna nga away
: ngem kasano ti panagbiagmo iti kabakiran iti igid ti Jordan?
6: Uray dagiti kakabsatmo, liniputandaka; dagiti kameng ti bukodmo a familia,
: tumiponda kadagiti mangdarup kenka.
: Dika agtalek kadakuada uray no nasayaat ti panagsaoda.
7: Kuna ti Apo ,
: Binaybay-ak ti Israel,
: linaksidko ti pinilik a nasion.
: Inyawatko dagiti tattao nga ay-ayatek iti pannakabalin dagiti kabusorda.
8: Binusordak dagiti pinilik a tattaok,
: nagbalinda a kas iti leon iti kabakiran,
: nginerngerandak, isu a kagurak ida.
9: Kasla billit dagiti pinilik a tattaok,
: sippayoten ida dagiti kali iti aglikmut.
: Ayabanyo dagiti atap nga animal,
: ta umayda agpennek a mangan.
10: Adu a pastor ti nangdadael iti kaubasak,
: inasak-asakda dagiti taltalonko;
: pinaglangalangda ti nasayaat a dagak.
11: Pinagbalinda nga awan serserbina,
: nakaay-ay-ay ti buyana.
: Nagbalin a let-ang ti entero a daga,
: ket awan man la ti mangikanawa.
12: Dimteng dagiti lallaki nga agdadael;
: naglasatda iti nangangato a lugar iti let-ang.
: Inyegko ti gubat a mangdadael iti sapasap a daga;
: awan talna iti panagbiag dagiti tattao.
13: Nagmula dagiti tattaok iti trigo, ngem sisiit ti inapitda.
: Inggaedda ti nagtrabaho,
: ngem awan supapak ti bannogda.
: Gapu iti kasta unay a pungtotko,
: awan naapitda kadagiti mulada.
14: Kuna ti Apo , Adda masaok maipapan kadagiti kaarruba ti Israel a nangdadael iti daga nga intedko kadagiti tattaok nga Israelita. Ikkatekto dagitoy a tattao iti dagada, kas iti mula a maparut iti nagtuboanna ket isalakankonto ti Juda iti pannakabalinda.
15: Ngem kalpasan ti panangipanawko kadakuada, kaasiakto met la ida. Isublikto ti tunggal nasion iti daga ken ilina.
16: No awatenda iti amin a pusoda ti wagas dagiti tattaok, ket pagsapatada ti nagan ni Yahweh a sibibiag, kas panangisuroda kadagiti tattaok nga agsapata ken ni didiosen a Baalmakipagnaeddanto kadagiti tattaok ket rumang-aydanto.
17: Ngem no adda pagilian a di agtulnog, parutekto a mamimpinsan ket dadaelekto. Siak, ni Yahweh, ti nagsao kadagitoy.