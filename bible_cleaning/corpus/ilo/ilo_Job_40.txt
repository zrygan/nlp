12: Job, kinaritmo ti Dios a Mannakabalin-amin;
: sumukoka kadin wenno makisuppiatka pay laeng?
34: Minamaag ti panagsaok, O Apo .
: Ania pay ti maisungbatko kenka?
: Awanen ti masaok.
5: Ad-adun ti naisaok ngem ti rebbengko.
6: Idi madama ti bagio, nagsao manen ni Yahweh ken ni Job.
7: Tumakderka ita a kas maysa a lalaki,
: ket sungbatam dagiti saludsodko.
8: Kayatmo kadi a paneknekan a nakilloak?
: Pagparangem kadi a nagbiddutak,
: ket pagbalinem ti bagim a nalinteg?
9: Napigsaka kadi a kas kaniak?
: Gumluong kadi ti timekmo a kas iti timekko?
10: No maaramidmo dagitoy, tumakderka ngarud a sidadayaw ken sidadaeg.
: Agkaweska iti kinatan-ok ken iti kinadayag.
11: Kitaem dagiti natangsit;
: idissuormo ti pungtotmo, ket ibabainmo ida.
12: Wen, kitaem dagiti napalangguad
: ket pagpakumbabaem ida.
: Dadaelem dagiti managdakdakes iti pagtaktakderanda.
13: Ikalim amin ida iti daga;
: ibaludmo ida iti lubong dagiti natay.
14: Iti kasta, siakto ti umuna a mangdayaw kenka
: ken mangannugot a nagballigika.
15: Kitaem ti Behemot;
: pinarsuakayo a dua.
: Mangan iti ruot a kas iti baka,
16: ngem anian a pigsana,
: anian a bileg dagiti piskelna!
17: Tumakder a kas sedro ti ipusna;
: napigsa ti piskel dagiti gurongna.
18: Kasla bronse ti kapigsa dagiti tulangna;
: limmandok dagiti sakana.
19: Isu ti kangrunaan kadagiti aramid ti Dios.
: Ti laeng Namarsua ti makaparmek kenkuana.
20: Agarab kadagiti ruot nga agtubo kadagiti bantay
: a pagay-ayaman dagiti atap nga ayup.
21: Agidda iti sirok dagiti kayo a sisiitan,
: ket aglemmeng kadagiti runo iti kadanuman.
22: Dagiti kayo a siitan
: ken karawawe iti igid ti waig
: ipaayda kenkuana ti linongna.
23: Saan nga agbuteng no aglayus ti Jordan.
: Natalna latta uray no masabbuagan ti rupana.
24: Siasino ti makabulsek kenkuana tapno matiliwna?
: Siasino ti makataldeng kenkuana?