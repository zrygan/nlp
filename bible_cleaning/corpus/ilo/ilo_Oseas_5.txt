1: Denggenyo daytoy, dakayo a papadi!
: Dumngegkayo, dakayo nga Israelita!
: Dumngegkayo a nalaing,
: dakayo a kameng ti familia ti ari!
: Dakayo ti mangukom a mangyetnag koma iti hustisia
: ngem dakayo met laeng ti pagdissuoran ti dusa!
: Naipakatkayo a palab-og idiay Mizpa, maysa a silo idiay Bantay Tabor,
2: nagsukirkayo ket nailumlomkayo iti basol,
: ngem dusaenkayo amin.
3: Sigud nga am-ammok ti Israeldinak mabalin nga ilemmengan.
: Saan a napudno kaniak ket saan a maikari nga agdaydayaw kaniak dagiti tattaona.
4: Gapu iti dakes nga inaramid dagiti tattao, saanda a makasubli iti Dios. Saanda a maikkat ti panagdaydayawda kadagiti didiosen ket dida bigbigen ni Yahweh.
5: Natangsit dagiti tattao ti Israel ket daytoyto ti pakadusaanda. Matnagdanto gapu kadagiti basolda ket kaduadanto a matnag ti Juda.
6: Alaenda dagiti baka ken karneroda a puoran a kas sakrifisio ken ni Yahweh ngem awan serserbina. Saanda a mabirokan ni Yahweh ta pinanawanna ida.
7: Saanda a napudno kenkuana; saanna a kukua dagiti annakda. Ngarud, madadaeldanto, kasta met dagiti dagada.
8: Puyotenyo ti tangguyob idiay Gabaa! Pagunienyo ti trumpeta idiay Rama! Ipukkawyo ti ikkis ti gubat idiay Bethaven! Inkayo makigubat, dakayo a tattao ti Benjamin!
9: Dumtengen ti aldaw ti pannakadusa ket mamimpinsanto a madadael ti Israel. Tattao ti Israel, awan dudua a mapasamak daytoy!
10: Kuna ni Yahweh, Makapungtotak gapu ta sinakup dagiti agtuturay ti Juda ti Israel, ket innalada ti sumagmamano a paset ti dagana. Ngarud, agdissuorto kadakuada ti pungtotko, kas iti maysa a layus.
11: Agsagsagaba ti Israel gapu iti pannakaidadanesna; napukawna ti daga a kukuana iti imatang ti linteg. Ngamin, impapilitna ti napan nagpatulong kadagiti awan maitulongna kenkuana.
12: Rebbaek ti Israel ket dadaelekto dagiti tattao iti Juda.
13: Idi makita ti Israel ti sakitna, ken makita ti Juda dagiti sugatna, napan ti Israel idiay Asiria tapno agpatulong iti natan-ok nga emperador ngem dina ida maagasan wenno mapaimbag dagiti sugatda.
14: Narungsotakto a kas iti leon a mangdarup kadagiti tattao ti Israel ken Juda. Panawakto ida kalpasan ti panangrangrangkayko kadakuada. Ulodekto a yadayo ida ket awanto ti makaispal kadakuada.
15: Panawakto dagiti tattaok agingga nga umdas ti panagsagabada gapu kadagiti basbasolda. Nalabit nga iti panagsagabada, ikagumaandakto a biroken.