1: Inted ni Yahweh ken ni Moises
2: dagitoy nga alagaden nga annuroten dagiti Israelita iti daga nga itedna kadakuada.
3: Mabalin a maidatag iti Apo ti toro a baka, kalakian a karnero, maysa nga urbon ti karnero wenno kalding, a kas daton a mapuoran wenno daton a pagtungpal iti kari wenno daton nga agtaud iti bukod a nakem wenno kas daton kadagiti naituding a nasantoan a fiestayo. Nabanglo dagitoy a daton iti Apo .
45: Siasinoman a mangidatag iti karnero wenno kalding a kas daton a mapuoran iti Apo , masapul a pakuyoganna ti tunggal animal iti sangakilo nga arina a nalaokan iti maysa a litro a lana ti olibo kas daton a makan, agraman sangalitro nga arak.
6: No kalakian a karnero ti maidatag, dua a kilo nga arina a nalaokan iti 1 12 a litro a lana ti olibo ti masapul a maidatag a kas daton a makan,
7: agraman sangalitro ket gudua nga arak. Nabanglo dagitoy a daton iti Apo .
8: No toro a baka ti idatag iti Apo a daton a mapuoran wenno kas daton a pagtungpal iti kari wenno kas daton a pakikappia,
9: masapul a maidatag a daton a makan ti tallo a kilo nga arina a nalaokan iti dua a litro a lana ti olibo
10: agraman dua a litro nga arak. Nabanglo daytoy a daton iti Apo .
11: Dagitoyto ti maidatag a maipakuyog iti tunggal toro a baka, kalakian a karnero, urbon ti karnero wenno kalding.
12: No nasursurok ngem maysa ti animal a maidatag, manayonan met dagiti maipakuyog a makan ken inumen.
13: Kastoy ti aramiden ti tunggal puro nga Israelita no mangidaton iti makan, maysa a daton a nabanglo iti Apo .
14: Kastoy met ti annuroten ti ganggannaet a makipagnaed kadakayo, iti apagbiit man wenno agnanayon, a mangidatag iti daton a mapuoran kas daton a nabanglo iti Apo .
15: Iti amin a panawen, isu met laeng nga alagaden ti masapul nga annurotenyo ken dagiti ganggannaet a makipagnaed kadakayo. Agpapadakayo iti imatang ti Apo .
16: Maymaysa laeng a linteg ti annurotenyo, nayanak man nga Israelita wenno ganggannaet.
17: Inted ni Yahweh ken ni Moises
18: dagiti sumaganad nga alagaden nga annuroten dagiti Israelita iti daga nga itedna kadakuada.
19: Tunggal mangankayo iti taraon a maapit sadiay, masapul nga adda mailasin nga agpaay a naisangsangayan a sagut iti Apo .
20: No agaramidkayo iti tinapay, ilasinyo ti umuna a tinapay kadagiti naaramid iti baro nga apit ket idatagyo a kas naisangsangayan a sagut iti Apo . Maidatag daytoy a kas iti panangidatagyo iti naisangsangayan a sagut nga aramidenyo iti trigo nga irikenyo.
21: Iti amin a panawen, maited daytoy naisangsangayan a sagut iti Apo nga aggapu iti tinapay nga aramidenyo.
22: Ngem no adda saan a mangannurot iti uray ania kadagiti alagaden nga inted ni Yahweh ken ni Moises,
23: aniaman a bilin ti Apo kadakayo manipud idi damo,
24: ken no naaramid ti biddut gapu ta saan nga ammo ti gimong, masapul a mangidatag dagiti tattao iti toro a baka a kas daton a mapuoran, daton a nabanglo iti Apo , agraman dagiti tumutop a daton a makan ken daton nga arak. Malaksid kadagitoy, mangidatagda pay iti kalakian a kalding a daton gapu iti basol.
25: Aramiden ti padi ti seremonia ti pannakadalus nga agpaay iti gimong ket mapakawandanto agsipud ta dida inggagara ti naaramid a biddut ket indatagda ti daton gapu iti basol a kas daton a makan nga agpaay iti Apo .
26: Mapakawanto ti entero a gimong ti Israel ken dagiti ganggannaet nga agnaed iti dagada agsipud ta nairamanda amin iti biddut.
27: No adda makabasol a dina ammo, masapul a mangidaton iti kabayan a kalding a maysa ti tawenna.
28: Iti altar, aramiden ti padi ti seremonia ti pannakadalus tapno madalusan ti tao iti basolna ket mapakawanto.
29: Agpada nga alagaden ti annuroten ti amin nga agbasol a dina igagara, puro man nga Israelita wenno ganggannaet nga agnaed iti dagayo.
30: Ngem mapapatay ti siasinoman a mangigagara nga agbasol, puro man nga Israelita wenno ganggannaet, ta maipakita ti panangbusorna iti Apo .
31: Linaksidna ti sao ti Apo ken sinalungasingna ti maysa kadagiti bilinna. Isu ti akimbasol iti ipapatayna.
32: Iti naminsan, idi adda pay laeng dagiti Israelita iti let-ang, adda lalaki a mangaykayo iti Aldaw a Panaginana.
33: Indatag dagiti nakasarak kenkuana kada Moises, Aaron ken iti entero a gimong.
34: Saan nga ammo no ania ti maipatay a dusana, isu a naipupok pay laeng.
35: Kinuna ni Yahweh ken ni Moises, Masapul a mapapatay; iruaryo iti kampo ket kalpasanna batoen ti sangkagimongan agingga a matay.
36: Iti kasta, naipan ti lalaki iti ruar ti kampo ket binato ti sangkagimongan agingga a natay, kas imbilin ni Yahweh.
37: Imbilin ni Yahweh ken ni Moises
38: nga ibagana daytoy kadagiti Israelita: Ikkanyo iti baruyboy ti gayadan dagiti pagan-anayyo; masapul nga adda asul a lubid iti tunggal baruyboy. Aramidenyo daytoy iti agnanayon.
39: Agpaay a palagip dagitoy a baruyboy; tunggal makitayo ida, malagipyo ti amin a bilinko ket tungpalenyo ida. Iti kasta, didakto tallikudan tapno surotenyo dagiti pagayatan ken tarigagayyo.
40: Palagip kadakayo dagitoy a baruyboy tapno tungpalenyo dagiti bilinko ket agbalinkayo a nasantoan nga agpaay kaniak.
41: Siak ni Yahweh a Diosyo; inruarkayo idiay Egipto tapno agbalinak a Diosyo. Siak ni Yahweh.