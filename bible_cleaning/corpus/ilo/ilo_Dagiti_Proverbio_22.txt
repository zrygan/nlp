1: Nasaysayaat a piliem ti naimbag a nagan ngem ti kinabaknang.
2: Awan paggiddiatan ti nabaknang ken ti napanglaw, agsipud ta agpadpadada a pinarsua ti Apo.
3: Makita ti manakem ti dumteng a riribuk ket liklikanna, ngem sarakusoken ti saan nga agpampanunot a tao ket agbabawi kalpasanna.
4: Agbutengka iti Apo , agpakumbabaka, ket magun-odmonto ti kinabaknang, dayaw ken atiddog a biag.
5: No ipatpategmo ti biagmo, lissiam dagiti palab-og iti dalan a pakatnagan dagiti managdakdakes.
6: Iruammo ti ubing iti umno a dalan ket uray inton lumakayen dinanto panawan.
7: Tagabu dagiti nabaknang dagiti napanglaw. Umutangka ket tagabunaka ti nagpautang kenka.
8: No agmulaka iti bukel ti kinakillo, rumusing ti didigra, ket aggibusto ti panangidadanesmo iti sabali a tao.
9: Agparaburka ket ibingayam dagiti napanglaw iti taraonmo. Mabendisionankanto iti daytoy nga aramidmo.
10: Lisiam ti tao a mangipagarup nga isu la ti nalaing, ket sumardeng ti suppiat, panagaapa ken panangpabpabain.
11: No nadalus ti pusom ket nasayaat ti panagsaom, agbalinto a gayyemmo ti ari.
12: Salakniban ti Apo ti kinapudno babaen iti saanna a panangkanunong iti sao dagiti naulbod.
13: Agyan ti nasadut a tao iti uneg ti balay. Kunana a no rummuar amangan no tukmaan ti maysa a leon.
14: Maysa a palab-og ti pannakikamalala. Ipalab-ogna dagiti tattao a kapungtot ti Apo .
15: Gagangay nga agaramid dagiti ubbing iti kinamaag ken dagiti awan serserbina a bambanag, ngem ti panagbaut ti mangisuro kadakuada nga agaramid iti naimbag.
16: No sagutam dagiti nabaknang wenno idadanesmo dagiti napanglaw tapno bumaknangka, agbalinkanto met la a napanglaw.
17: Dumngegka ket isuroka kadagiti sao dagiti masirib. Adalem dagiti pannursuroda.
18: Maaddaankanto iti ragsak no malagipmo ida ken mabalinmonto met nga isasao ida.
19: Kayatko nga agtalekka iti Apo , isut' gapuna nga ibagak dagitoy kenka itan.
20: Nangisuratak iti 30 a pagsasao nga agpaay kenka. Mangted ti tunggal maysa kadakuada iti ammo ken naimbag a pammagbaga,
21: ket isurodaka no ania ti napaypayso a kinapudno. Kalpasanna, no maibaonka a mangbirok iti kinapudno, yawidmonto ti tumutop a sungbat.
22: Dimo gundawayan dagiti napanglaw gapu laeng ta kabaelam nga aramiden; dimo gundawayan dagiti awan gawayna a naidarum iti pangukoman.
23: Ikalinteganto ti Apo ida, ket pukawennanto ti biag dagiti dakes ti panggepna kadakuada.
24: Dika makigayyem kadagiti tattao a napudot ti ulona ken nalaka nga agpungtot.
25: Amangan no masursurom ti kababalinda ket dikanton makapagbalbaliw.
26: Dika agkari a sika ti sumungbat iti utang ti sabali.
27: No dimo mabayadan, alaendanto uray pay ti iddam.
28: Dimo yalis ti daan a mohon nga insaad dagiti kapuonam.
29: Ipakitaannak iti tao a napintas ti trabahona ket ipakitak kenka ti tao a nasaysayaat ngem ti kaaduan ken maikari a makikadua kadagiti ari.