1: Iti saan a nabayag, iti panagani iti trigo, napan sinarungkaran ni Samson ti asawana. Insangpetanna iti urbon a kalding. Imbagana iti ama ti babai, Kayatko ti sumrek iti kuarto ti asawak. Ngem saan nga impalubos ti katuganganna.
2: Kinunana, Impagarupko idi a kaguram ti asawam, isu nga intedko iti gayyemmo. Uray ta napimpintas ti adina. Isu laengen ti asawaem.
3: Ita, kinuna ni Samson, saankon a basol no ania ti aramidek kadagiti Filisteo.
4: Iti kasta, napan nagtiliw iti 300 a musang. Sinagduduana a rineppet dagiti ipusda sa nangikabil iti aluten iti nagrinneppet nga ipus.
5: Pinasgedanna dagiti aluten sana binulosan dagiti musang iti katrigoan dagiti Filisteo. Napuoran amin a naani a trigo agraman dagiti saan pay a naani iti talon. Nauram pay dagiti kaoliboan.
6: Siasino ti nangaramid iti daytoy? sinaludsod dagiti Filisteo. Naammoanda a ni Samson ti akin-aramid agsipud ta innala ti katuganganna a taga-Timna ti asawa ni Samson ket impaasawana iti gayyem met laeng ni Samson. Napan ngarud pinuoran dagiti Filisteo ti babai agraman ti balay ni amana.
7: Kastoy gayam ti aramidyo! kinuna ni Samson kadakuada. Isapatak a diakto sumardeng agingga iti maibalesko daytoy kadakayo.
8: Pinarigat ni Samson dagiti Filisteo ket adu ti pinatayna kadakuada. Kalpasanna, napan nagnaed iti rukib iti rangkis ti Etam.
9: Dimteng idiay Juda dagiti Filisteo ket nagkampoda sadiay; rinautda ti ili ti Lehi.
10: Sinaludsod dagiti taga-Juda, Apay a rinautdakami?
: Umaymi baluden ni Samson ta ibalesmi ti inaramidna kadakami, insungbatda.
11: Napan ti 3,000 a lallaki ti Juda iti rukib iti rangkis idiay Etam ket kinunada ken ni Samson, Dimo aya ammo a dagiti Filisteo ti mangituray kadatayo? Kitaem ti inaramidmo kadakami?
: Inaramidko laeng kadakuada ti kas iti inaramidda kaniak, insungbatna.
12: Immaykami ditoy tapno reppetendaka sadakanto yawat kadagiti Filisteo, kinunada kenkuana.
: Ikariyo a saan a dakayo a mismo ti mangpatay kaniak, kinuna ni Samson.
13: Reppetendaka laeng ta yawatdaka kadagiti Filisteo, kinunada. Saandaka a patayen. Rineppetda ni Samson iti dua a baro a tali ket inruarda iti rukib.
14: Idi sumangpet ni Samson idiay Lehi, sinabat dagiti Filisteo nga agtataray ken agririaw. Pagammoan, bimmaba kenkuana ti pannakabalin ti Espiritu ni Yahweh. Pimmigsa ni Samson; kasla napuoran a sinulid a pinugsapugsatna dagiti tali a nangreppet kadagiti ima ken takiagna.
15: Nakasarak iti pangal ti asno, a nabiit pay a natay ket pinidutna a pinangpapatay iti 1,000 a tattao.
16: Iti kasta, inkanta ni Samson,
: Iti pangal ti asno, pinatayko ti sangaribu a tattao;
: iti pangal ti asno, pinempenko ida.
17: Kalpasanna, imbellengna ti pangal. Napanaganan dayta a lugar iti Ramat Lehi.
18: Napalalo ti waw ni Samson. Immawag ken ni Yahweh ket kinunana, Intedmo kaniak ti dakkel a balligi. Matayak kadi iti napalalo a waw ket kemmegendak dagitoy pagano a Filisteo?
19: Pinagrengngat ti Dios ti lungog ti daga idiay Lehi ket pimsuak ti danum. Imminum ni Samson ket simmaranta ti riknana. Daytoy ti gapuna a napanaganan ti ubbog iti Enhacorre. Adda pay la ita idiay Lehi.
20: Duapulo a tawen nga impanguloan ni Samson ti Israel bayat ti panagturay dagiti Filisteo iti daga.