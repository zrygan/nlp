1: Inted ni Yahweh dagiti sumaganad nga alagaden ken ni Moises.
2: Agbasol iti Apo ti siasinoman a di mangisubli iti naipadulin kenkuana wenno mangsaur iti padana a tao wenno agtakaw,
3: wenno mangyulbod a dina ammo ti maipapan iti aniaman a napukaw, ket isapatana a dina nasarakan.
45: No makabasol ti maysa a tao iti uray ania kadagitoy, masapul a bayadanna ti aniaman nga innalana iti sinasaur. Iti aldaw a naduktalan a nakabasol, masapul a bayadanna iti akinkukua ti gatad ti sinaurna. Manayonan pay iti apagkalima ti presio ti innalana.
6: Ipanna iti padi ti kalakian a karnero wenno kalding nga awan depektona a kas datonna iti Apo a pagsupapak iti basolna. Magatadan ti datonna segun ti naituyang a pagtimbangan.
7: Idatag ti padi ti daton ket mapakawan dayta a tao iti aniaman a nagbasolanna.
8: Binilin ni Yahweh ni Moises
9: nga itedna ken ni Aaron ken kadagiti annakna dagiti alagaden kadagiti daton a mapuoran. Masapul a maikabil ti daton a mapuoran iti rabaw ti altar ket bay-an nga agpatpatnag sadiay nga adda sumsumged nga apuy.
10: Agaruat ti padi iti linen a kagay ken linen a sapin ket ikkatenna dagiti nalanit a dapu a nabati iti altar sana ikabil iti sikigan ti altar.
11: Sukatanna ti pagan-anayna sana ipan dagiti dapu iti lugar a maibilang a nadalus iti ruar ti kampo.
12: Masapul a sisesegged a kanayon ti apuy iti altar, ket di baybay-an a maiddep. Binigat a sungrodan ti padi, urnosenna dagiti daton iti rabawna, ket puoranna ti taba ti daton a pakikappia.
13: Masapul a sisesegged a kanayon ti apuy iti altar, ket di baybay-an a maiddep.
14: Dagitoy ti alagaden kadagiti daton a makan. Maysa kadagiti padi nga annak ni Aaron ti mangidatag iti Apo iti daton a makan iti sangoanan ti altar.
15: Mangrakem iti arina ken ikkanna iti lana ken insenso sana puoran iti altar a mangipakita a naidatag amin iti Apo . Nabanglo ken makaay-ayo daytoy a daton iti Apo .
1617: Kanen ti padi ti amin a natda. Maaramid a tinapay nga awan lebadurana ket makan iti nasantoan a lugar, iti paraangan ti Tolda ti Dios. Inted ti Apo daytoy kadakuada, kas bingayda kadagiti daton a makan. Sagrado unay daytoy a daton a kas iti daton gapu iti basol ken kadagiti daton a pagsupapak iti biddut.
18: Mabalin ti siasinoman kadagiti lallaki a kaputotan ni Aaron ti mangan iti daytoy a daton kas agnanayon a pannakabingayda iti makan a naidaton iti Apo . Madangran ti siasinoman a mangsagid iti daytoy a daton, ta adda bileg ti kinasagradona.
19: Inted ni Yahweh ken ni Moises dagiti sumaganad nga alagaden
20: iti pannakaorden ti padi a nagtaud iti kaputotan ni Aaron. Iti aldaw a pannakaordenna, mangidatag iti sangakilo nga arina a kas datonna iti Apo . Kastoy met ti kaadu ti daton a makan a maidatag iti inaldaw. Kagudua ti idatagna iti bigat ket kagudua met iti rabii.
21: Masapul a magamay iti lana ket maluto iti pariok, santo mapispisi ket maidatag a daton a makan kas nabanglo a daton iti Apo .
22: Iti amin a tiempo iti masakbayan, masapul nga idatag daytoy a daton ti tunggal kaputotan ni Aaron nga agserbi a kas Kangatoan a Padi. Masapul a mapuoran a mamimpinsan a kas daton iti Apo .
23: Saan a mabalin a kanen ti makan nga idaton ti padi; mapuoran amin.
24: Imbilin ni Yahweh ken ni Moises
25: nga itedna ken ni Aaron ken kadagiti annakna dagiti sumaganad nga alagaden iti panagidatag kadagiti daton gapu iti basol. Masapul a maparti ti animal a maidaton gapu iti basol iti akin-amianan a paset ti altar, iti pagpartian kadagiti daton a mapuoran. Nasantoan unay daytoy a daton.
26: Iti nasantoan a lugar, iti paraangan ti Tolda ti Dios ti panganan ti padi iti karne ti animal nga indatonna.
27: Adda pannakabalin ti kinasanto ti karne ti animal ket madangran ti aniaman a maisagid wenno siasinoman a mangsagid. No adda lupot a maparsiakan iti dara ti animal, masapul a malabaan iti sagrado a lugar.
28: Masapul a mabuong met ti banga a pakalutoan ti karne. No bronse a banga ti pakalutoanna, masapul a marasrasan ken mabuggoan iti danum.
29: Mabalin ti siasinoman a lalaki iti familia dagiti papadi a mangan iti daytoy a daton; sagrado unay daytoy a daton.
30: Ngem no adda dara a maipan iti Tolda ti Dios tapno mausar iti seremonia ti pannakaikkat ti basol, saan a mabalin a sidaen ti animal; masapul a mapuoran.