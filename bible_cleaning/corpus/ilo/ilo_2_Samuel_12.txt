1: Imbaon ni Yahweh ni profeta Natan ken ni David. Napan ni Natan ken ni David ket imbagana, Adda dua a lallaki nga agnaed iti maymaysa nga ili. Ti maysa nabaknang ket ti maysa napanglaw.
2: Adu ti baka ken karnero ti baknang,
3: idinto ta maymaysa nga urbon ti karnero ti napanglaw, a ginatangna. Tinarakenna ti karnero ket dimmakkel iti balayna a kadua dagiti annakna. Imbilangna ti karnero a kas anakna a babai. Pakanenna iti bukodna a taraon, painumenna iti bukodna a kopa ken masansan a saklotenna.
4: Iti naminsan, adda dimteng a sangaili ti baknang ngem dina kayat a partien ti maysa kadagiti animalna nga ipasango iti sangailina. Innalana ketdi ti karnero ti napanglaw ket pinartina nga impasango iti sangailina.
5: Kasta unay ti pungtot ni David iti nabaknang ket kinunana, Isapatak iti nagan ti Apo a sibibiag a masapul a mapapatay ti kasta a tao!
6: Masapul a bayadanna iti mamimpat ti kaadu ti innalana gapu iti dakes nga inaramidna.
7: Kinuna ni Natan ken ni David: Sika dayta a tao! Kastoy ti kuna ti Apo a Dios ti Israel, Pinagbalinka nga ari ti Israel, ket inispalka iti pannakabalin ni Saul.
8: Intedko kenka ti pagarianna ken dagiti assawana. Pinagbalinka nga ari ti Israel ken Juda. No saan pay a makaanay daytoy, dinoblek pay koma ti itedko kenka.
9: Apay a sinukirmo dagiti bilinko? Apay nga inaramidmo daytoy a kinadakes? Pinapapataymo ni Urias iti paggugubatan. Impalubosmo a papatayen dagiti Ammonita, ket kalpasanna, innalam ti asawana!
10: Ita, gapu ta sinukirnak ket innalam ti asawa ni Urias, kanayonto nga adda matay iti kampilan nga agtaud iti kaputotam.
11: Isapatak kenka a pataudekto ti maysa iti bukodmo a familia a mangyeg iti riribuk kenka. Alaekto dagiti assawam ket itedko ida iti sabali a tao. Kaiddaennanto ida uray iti tengnga ti aldaw.
12: Nagbasolka iti nalimed, ngem ipalubosko a maaramid daytoy iti tengnga ti aldaw tapno makita dagiti amin nga Israelita.
13: Kinuna ni David, Nagbasolak iti Apo .
: Simmungbat ni Natan, Pakawanennaka ti Apo iti basolmo; saanka a matay.
14: Ngem gapu ta sinukirmo ti Apo , matayto ti agbalin nga anakmo.
15: Kalpasanna, nagawid ni Natan.
: Kas kinuna ni Yahweh, nagsakit iti nakaro ti anak ni David nga impasngay ni Batseba nga asawa ni Urias.
16: Nagkararag ni David iti Dios tapno umimbag ti ubing. Saan a nangan iti uray ania, ket tunggal rabii mapan iti kuartona ket agpatpatnag nga agid-idda iti datar.
17: Napan dagiti ofisiales iti palasiona ket pinadasda a pabangonen ngem dina kinayat. Saanna a kayat ti makilanglang kadakuada.
18: Kalpasan ti makadomingo, natay ti ubing, ket mabuteng dagiti ofisiales a mangipadamag kenkuana. Kinunada, Idi sibibiag pay ti ubing, dinatay impangag ni David no kasaotayo. Kasano ti panangibagatayo kenkuana a natayen ti ubing? Amangan no makapanunot nga agaramid iti dakes.
19: Idi madlaw ni David nga agiinnarasaasda, ammona a natayen ti ubing. Iti kasta, sinaludsodna kadakuada, Natay kadin ti ubing?
: Wen, apo, natayen, insungbatda.
20: Bimmangon ni David, nagdigos, nagsagaysay ken sinukatanna ti pagan-anayna. Napan iti balay ni Yahweh ket nagdaydayaw sadiay. Nagsubli iti palasio, dimmawat iti taraon, ket nangan.
21: Kinuna dagiti ofisialesna, Dimi maawatan daytoy. Idi sibibiag pay ti ubing, sinangsangitam ket dika nangnangan. Ngem apaman a natay, bimmangonka ket nanganka.
22: Wen, kinuna ni David. Idi sibibiag pay ti ubing, nagayunarak ket nagsangsangitak idi bareng no kaasiannak ti Apo ket paimbagenna ti anakko.
23: Ngem ita ta natayen ti ubing, apay pay la nga agayunarak? Mapagbiagko pay kadi ti ubing? Addanto aldaw a sumarunoak kenkuana iti ayanna ngem pulos a dinton agsubli kaniak.
24: Liniwliwa ni David ni Batseba ket nagkaiddada nga agassawa. Nagpasngay ni Batseba iti lalaki a pinanaganan ni David iti Solomon. Inay-ayat ni Yahweh ti ubing,
25: ket binilinna ni profeta Natan a panagananna ti ubing iti Jedidia, agsipud ta inay-ayat ni Yahweh ti ubing.
26: Kabayatanna, intultuloy ni Joab ti pananggubatna iti Rabba, ti kangrunaan a siudad ti Ammon. Idi dandanina masakup ti Rabba,
27: nangibaon kadagiti mapan mangibaga ken ni David iti daytoy, Dinarupko ti Rabba ket sinakupko ti paggapuan ti danum ti siudad.
28: Ummongem ngarud dagiti amin a soldadom, darupenyo ti siudad ket sakupenyo. Diak kayat a siak ti maidayaw iti pannakasakupna.
29: Inummong ngarud ni David dagiti amin a soldadona. Napan idiay Rabba, dinarupna ket nagballigi a nangparmek iti siudad.
30: Adda balitok a korona ni Molec a dios dagiti Ammonita. Agdagsen iti 75 a libra ti korona, ken napattokan iti napateg a bato. Innala ni David ti napateg a bato ket inkabilna iti koronana. Adu ti sinamsamna iti siudad.
31: Pinagtalawna dagiti umili iti siudad; adda dagiti pinagtrabahona a kas kantero, mammanday ken karpintero, ket adda met dagiti pinilitna nga agaramid iti ladrilio. Kastoy ti inaramidna kadagiti tattao iti amin nga ili ti Ammon. Kalpasanna, nagsubli ni David ken dagiti amin a soldadona idiay Jerusalem.