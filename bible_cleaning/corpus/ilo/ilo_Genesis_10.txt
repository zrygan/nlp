Dagitoy dagiti kaputotan da Sem, Ham ken Jafet nga annak ni Noe, kalpasan ti layus.
Dagiti lallaki nga annak ni JafetGomer, Magog, Madai, Javan, Tubal, Mesec ken Tirasdagiti naganda ti naisurat kadagiti tribu a kaputotanda.
Ni Gomer ti nagtaudan dagiti tattao ti Askenaz, Rifat ken Togarma.
Kaputotan ni Javan dagiti tattao ti Elisa, Tarsis, Cyprus ken Rodes.
Isuda dagiti kapuonan dagiti agnaed iti igid ti baybay ken kadagiti isla. Dagitoy dagiti kaputotan ni Jafet nga agnaed kadagiti bukodda a tribu ken il-ili ken addaan iti bukod a pagsasao.
Dagiti lallaki nga annak ni HamCus, Egipto, Put ken Canaanti kapuonan dagiti tattao a napanaganan kadagiti naganda.
Ni Cus ti nagtaudan dagiti tattao ti Seba, Havila, Sabta, Raama ken Sabteca. Ni Raama ti nagtaudan dagiti tattao ti Seba ken Dedan.
Naaddaan ni Cus iti anak a lalaki nga agnagan Nimrod a nagbalin nga immuna a maingel a mannakigubat iti lubong.
Babaen iti tulong ti Dios, nagbalin a nalaing a mangnganup ket daytoy ti nakaigapuan ti pagsasao, Pagbalinennaka koma ti Apo a nalaing a mangnganup a kas ken ni Nimrod.
Sakupen ti umuna a pagarian ni Nimrod ti Babel, Erec ken Akkadadda amin dagitoy iti daga ti Siniar.
Manipud iti dayta a daga, napan ni Nimrod idiay Asiria ket binangonna dagiti siudad ti Nineve, Rehobot-ir, Cala
ken Resen nga adda iti nagbaetan ti Nineve ken ti kangrunaan a siudad ti Cala.
Ni Egipto ti nagtaudan dagiti tattao ti Lydia, Anam, Lehab, Naftu,
Patros, Caslu ken ti Caftor a nagtaudan dagiti Filisteo.
Dagiti annak ni Canaanni Sidon, nga inauna, ken Hetdagiti naganda ti naisurat kadagiti tribu a kaputotanda.
Ni pay Canaan ti kapuonan dagiti Jebuseo, dagiti Amorreo, dagiti Gergeseo,
dagiti Heveo, dagiti Arkeo, dagiti Sineo,
dagiti Arvadeo, dagiti Zemareo ken dagiti Hamateo. Nagwaras dagiti nadumaduma a tribu dagiti Cananeo
agingga a dimmanon ti beddengda manipud Sidon nga agpa-abagatan idiay Gerar, iti asideg ti Gaza ken agpadaya idiay Sodoma, Gomorra, Adma ken Zeboiim, iti asideg ti Lasa.
Dagitoy dagiti kaputotan ni Ham nga agnanaed kadagiti nadumaduma a tribu ken ilida; adda bukod a pagsasao ti tunggal grupo.
Ni Sem a manong ni Jafet ti kapuonan dagiti amin a Hebreo.
Dagiti annak ni Semda Elam, Assur, Arpaksad, Lud ken Aramdagiti naganda ti naisurat kadagiti tribu a kaputotanda.
Kaputotan ni Aram dagiti tattao ti Uz, Hul, Geter, ken Mesec.
Ni Arpaksad ti ama ni Sela nga ama ni Eber.
Dua ti annak ni Eber; maysa ti napanaganan iti Peleg gapu ta idi tiempona, nabingay dagiti tattao ti lubong; napanaganan ti maysa iti Joktan.
Kaputotan ni Joktan dagiti tattao ti Almodad, Selef, Hasarmavet, Jera,
Hadoram, Uzal, Dikla,
Obal, Abimael, Seba,
Ofir, Havila ken Jobab. Nagtaudda amin ken ni Joktan.
Sakupen ti daga a pagnaedanda manipud Mesa agingga idiay Sefar, iti katurturodan iti daya.
Dagitoy dagiti kaputotan ni Sem nga agnanaed kadagiti nadumaduma a tribu ken ilida; adda bukod a pagsasao ti tunggal tribu.
Dagitoy dagiti pagilian a nagtaud kadagiti annak ni Noe ken dagiti puli a simmaruno kadakuada. Isuda ti nagtaudan dagiti pagilian kalpasan ti layus.