1: Dagitoy dagiti naited kadagiti Israelita a daga ti Canaan iti laud ti Jordan. Biningbingay da Eleazar a padi, Josue nga anak ni Nun ken dagiti papangulo dagiti familia kadagiti tribu ti Israel.
2: Kas imbilin ni Yahweh ken ni Moises, nabingbingay babaen iti binnunot ti daga a tagikuaen dagiti siam ket kagudua a tribu iti laud ti Jordan.
34: Naituding idin ni Moises ti daga iti daya ti Jordan nga agpaay kadagiti dua ket kagudua a tribu. Nabingay ti kaputotan ni Jose iti dua a tribu: ti Manases ken Efraim. Awan ti inted ni Moises a daga kadagiti Levita. Nupay kasta, naikkanda kadagiti siudad a pagnaedanda, agraman kadagiti pagpastoranda kadagiti baka ken karneroda.
5: Nagbibingayan dagiti Israelita ti daga a kas imbilin ni Yahweh ken ni Moises.
6: Maysa nga aldaw, adda sumagmamano a tattao ti tribu ti Juda a napan ken ni Josue idiay Gilgal. Kinuna kenkuana ni Caleb nga anak ni Jefone a Kenezeo; Ammom ti kinuna ti Apo idi idiay Kades Barnea maipapan kadata; imbagana daytoy ken ni Moises a tao ti Dios.
7: Uppat a pulo ti tawenko idi ibaonnak ni Moises nga adipen ti Apo manipud Kades Barnea tapno innak espiaan ti daga. Idi agsubliak kenkuana, insangpetko ti pudno a damag.
8: Nupay kasta, nagbuteng dagiti tattao gapu ta sabali ti imbagbaga dagiti kinaduak a simmang-at. Ngem sipupudnoak a nagtungpal iti Apo a Diosko.
9: Inkari kaniak ni Moises iti daydi nga aldaw, Gapu ta nagtulnogka a sipupudno iti Apo a Diosko, tagikuaenyonto nga agaama ti daga a nagnaam.
10: Panunotem, intuloy ni Caleb. Uppat a pulo ket lima a tawenen ti napalabas manipud imbaga ti Apo daytoy ken ni Moises. Imbagana daytoy idi agdaldaliasat ti Israel idiay let-ang. Wen, manipud idi, impalubos ti Apo nga agbiagak. Kitaennak! Walopulo ket lima ti tawenkon,
11: ngem napigsaak pay laeng a kas idi imbaonnak ni Moises. Napigsaak pay laeng a makigubat wenno mangaramid iti aniaman.
12: Ngarud, itedmo kaniak daytoy katurturodan a disso nga inkari ti Apo iti daydi nga aldaw. Imbagami idi kadakayo nga adda puli dagiti higante a maaw-awagan iti Anakim nga agnaed kadagiti dadakkel ken nabakudan a siudad. Nalabit nga addanto kaniak ti Apo , ket paksiatekto ida kas imbagana.
13: Binendisionan ni Josue ni Caleb nga anak ni Jefone, ket intedna a kukuana ti siudad ti Hebron.
14: Agpapan ita, kukua dagiti kaputotan ni Caleb nga anak ni Jefone a Kenezeo ti Hebron agsipud ta sipupudno ni Caleb a nagtungpal iti Apo a Dios ti Israel.
15: Maaw-awagan idi ti Hebron iti Kiryat Arba. Ni Arba idi ti kabibilgan kadagiti Anakim.
: Addan kappia iti daga.