1: Kalpasanna, napan rinaut ni Naas nga ari ti Ammon ken ti armadana ti ili ti Jabes iti sakup ti Galaad. Idi mapalawlawan ti ili, napan dagiti taga-Jabes ken ni Naas ket imbagada kenkuana, Mangaramidka iti pagtutulagantayo ket awatendakanto a mangituray kadakami.
2: Insungbat ni Naas, Makikappiaak kadakayo iti maysa a kondision: Suatek ti kannawan a mata ti tunggal maysa tapno ikkak ti pakaibabainan ti amin nga Israel.
3: Kinuna dagiti pangulo ti Jabes, Ikkannakami iti pito nga aldaw a pawayway ta mangibaonkami kadagiti mapan dumawat iti tulong iti entero nga Israel. No awan ti umay, sumukokaminto kenka.
4: Dimteng dagiti naibaon idiay Gabaa a pagnaedan ni Saul. Ket nagsasangit dagiti tattao idi mangngegda ti damag.
5: Apag-isu met a simmangpet ni Saul; naggapu iti talon ket sarsarunoenna dagiti bakana. Ania ti napasamak? sinaludsodna. Apay nga agsasangitkayo amin?
: Imbagada kenkuana ti impakaammo dagiti naibaon a naggapu idiay Jabes.
6: Idi mangngeg daytoy ni Saul, inturayan ti espiritu ti Dios ket nagpungtot iti napalalo.
7: Nangala iti dua a baka sana rinangrangkay ket pinaipanna dagiti narangrangkay a paset iti amin a sakup ti Israel. Impakaammona: Kastoyto ti mapasamak iti baka ti siasinoman a di sumurot kada Saul ken Samuel iti paggugubatan!
: Kasta unay ti buteng dagiti Israelita iti aramiden ni Yahweh, isut' gapuna a sangsangkamaysada a simmurot.
8: Inummong ni Saul ida idiay Bezek: 300,000 a tattao ti naggapu iti Israel; 30,000 ti naggapu iti Juda.
9: Kinunada kadagiti naibaon a taga-Jabes, Ibagayo kadagiti tattaoyo a maispaldanton sakbay a dumteng ti tengnga ti aldaw inton bigat.
: Nakaragragsak dagiti taga-Jabes a nakaawat iti damag.
10: Kinunada ken ni Naas, Sumukokaminto kenka inton bigat, ket mabalinmonton nga aramiden ti kaykayatmo kadakami.
11: Iti sumaruno nga aldaw, biningay ni Saul dagiti tattaona iti tallo a bunggoy. Iti parbangon iti dayta met la nga aldaw, simrekda iti kampo dagiti Ammonita ket nagpapatayda kadakuada agingga iti agmatuon. Nagwawara dagiti nakalasat. Sabasabali ti tinurong ti tunggal maysa a mangisalakan iti bagina.
12: Kalpasanna, kinuna dagiti Israelita ken ni Samuel, Siasino dagiti nagkuna a saan a rumbeng a ni Saul ti mangituray kadakami? Yegyo dagitoy a tattao ta patayenmi ida.
13: Ngem kinuna ni Saul, Awan ti mapapatay ita nga aldaw, agsipud ta ita nga aldaw, insalakan ti Apo ti Israel.
14: Kinuna ni Samuel kadakuada, Intay idiay Gilgal ket ipakdaartayo manen ni Saul nga aritayo.
15: Napanda ngarud amin idiay Gilgal, ket sadiay, iti imatang ni Yahweh, impakdaarda ni Saul a kas ari. Nagidatagda kadagiti daton a pakikappia ket nagrambak da Saul ken ti amin nga Israelita.