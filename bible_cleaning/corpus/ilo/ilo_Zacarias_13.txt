1: Kuna ni Yahweh a Mannakabalin-amin, Inton dumteng dayta a tiempo, addanto ubbog a maluktan nga agpaay kadagiti kaputotan ni David ken dagiti tattao iti Jerusalem tapno maugasan ti basol ken kinarugitda.
2: Iti dayta a tiempo, pukawekto dagiti imahen iti pagilian, ket awanton ti makalagip kadakuada. Paksiatekto dagiti agkuna a profetada ket pukawek ti tarigagay nga agdaydayaw kadagiti didiosen.
3: No addanto pay laeng mangipapilit nga agipadto, kunanto dagiti nagannak kenkuana a masapul a matay ta imbagana a nagsao iti nagan ni Yahweh ngem pasig met nga ulbod ti insaona. No agipadto, patayento dagiti mismo a nagannak kenkuana.
4: Inton dumteng dayta a tiempo, awanto ti profeta a mangipalangguad kadagiti parmatana wenno agkawes wenno agparang a kas profeta tapno allilawenna dagiti tattao.
5: Ngem kunananto, Saanak a profeta. Maysaak a mannalon. Nagtaltalonak manipud pay idi ubingak.
6: Ket no adda agsaludsod, Ania ngarud dagitoy sugat iti barukongmo? isungbatnanto, Naalak iti balay ti gayyemko.
7: Kuna ni Yahweh a Mannakabalin-amin: Tumakderka, kampilan, ket darupem ti agpaspastor a katulongak. Papatayem tapno mawarawara dagiti karnero. Darupek dagiti tattaok
8: ket iti entero a daga, duanto nga apagkatlo kadagiti tattao ti matay.
9: Paglasatekto iti apuy dagiti nakalasat nga apagkatlo. Gugorakto ida a kas iti pannakagugor ti pirak iti apuy. Gugorakto ida a kas iti pannakagugor ti balitok. Kalpasanna, agkararagdanto kaniak ket ipangagkonto ida. Ibagakto kadakuada nga isuda dagiti tattaok ket ipudnodanto a siak ti Diosda.