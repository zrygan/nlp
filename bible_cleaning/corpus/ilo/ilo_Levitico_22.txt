1: Kinuna ni Yahweh ken ni Moises
2: nga ibagana daytoy ken ni Aaron ken dagiti annakna, Diyo ibabain ti nasantoan a naganko, isu a masapul a raemenyo dagiti nasagradoan a daton nga idatag kaniak dagiti Israelita. Siak ni Yahweh.
3: No adda kaputotanyo a maibilang a narugit nga umasideg kadagiti nasagradoan a daton nga idatag kaniak dagiti Israelita, saanton a mapalubosan nga agserbi iti altar. Alagaden daytoy iti amin a tiempo iti masakbayan. Siak ni Yahweh.
4: Saan a mapalubosan a mangan kadagiti nasagradoan a daton ti siasinoman a kaputotan ni Aaron no addaan iti kukutel wenno adda agruar iti mabagbagina. Makapangan laeng kadagiti nasagradoan a daton no umimbag ket maibilang a nadalus. Maibilang a narugit ti padi a makasagid iti aniaman a maibilang a narugit iti panangsagidna iti bangkay wenno iti tao nga agparuar iti kissit,
5: wenno nakasagid iti animal wenno tao a maibilang a narugit.
6: Narugit agingga iti sardam ti siasinoman a padi a maibilang a narugit. Sa la mapalubosan a mangan kadagiti nasagradoan a daton no makadigos.
7: Maibilangen a nadalus no limneken ti init, ket mabalinnan ti mangan kadagiti nasagradoan a daton gapu ta para kenkuana dagitoy.
8: Saan a mapalubosan a mangan iti karne ti animal a natay wenno pinatay ti narungsot nga animal. No aramidenna ti kasta, agbalin a maibilang a narugit. Siak ni Yahweh.
9: Masapul nga annuroten dagiti amin a papadi dagiti alagaden nga intuyangko. Ta no saan makabasolda ket matayda gapu ta sinalungasingda dagiti nasagradoan nga alagaden. Siak ni Yahweh a mangpasanto kadakuada.
10: Dagiti laeng kameng ti familia ti padi ti mabalin a mangan kadagiti nasagradoan a daton. Awanen ti sabali a manganuray pay ti makipagnaed iti padi wenno ti pagtartrabahoenna.
11: Ngem mabalin a mangan ti tagabuna, ginatangna man iti bukodna a kuarta wenno nayanak iti balayna.
12: No makiasawa ti anak ti padi iti saan a padi, saan a mapalubosan a mangan kadagiti nasagradoan a daton.
13: Ngem no mabalo wenno isina ti asawana ken awan annakna ket agsubli iti sidong ni amana, mabalinna ti mangan iti taraon nga awaten ni amana. Dagiti laeng kameng ti familia ti padi ti mapalubosan a mangan iti nasagradoan a daton.
14: No mailaw-an ti saan a kameng ti familia ti padi ti mangan iti aniaman a nasagradoan a daton, masapul a sukatanna ti naan-anay a gatad ti taraon sana nayonan iti apagkalima ket itedna iti padi.
1516: Tapno saan a matulawan dagiti nasagradoan a daton, masapul a saan nga ipalubos dagiti papadi a mangan dagiti tattao a saan a rumbeng a mangan kadagitoy a daton. Daytoy ti pakaigapuan ti panagbasol ken pannakadusa dayta a tao. Siak ti Apo a mangpasanto kadagiti daton.
17: Binilin ni Yahweh ni Moises
18: nga itedna ken ni Aaron, kadagiti annakna ken kadagiti amin nga Israelita dagitoy nga alagaden. No mangidatag ti siasinoman nga Israelita wenno ganggannaet a makipagnaed iti Israel iti daton a mapuoran, daton man a pagtungpal iti kari wenno daton nga agtaud iti nakemna, masapul nga awan ti depekto ti animal nga idatagna.
19: Tapno maawat, masapul a kalakian nga awan ti depektona.
20: Saan nga awaten ti Apo ti animal nga adda depektona nga idatagyo.
21: No mangidatag ti siasinoman a tao iti daton a pakikappia iti Apo , daton man a pagtungpal iti kari wenno daton nga agtaud iti nakemna, masapul nga awan pakapilawan ti animal tapno maawat.
22: Diyo idatag iti Apo ti animal a bulsek wenno pilay wenno puted ti sakana wenno aggaddil wenno agkurad wenno aggudgod. Diyo idatag ti kasta nga animal a daton a mapuoran iti altar.
23: Kas daton nga agtaud iti bukodyo a nakem, mabalinyo nga idatag ti animal a saan a nasayaat ti panagdakkelna, ngem saan a maawat a daton a pagtungpal iti kari.
24: Diyo idatag iti Apo ti uray ania nga animal a napis-it, napisi, nadunor wenno naikkat ti lategna. Saan a maipalubos daytoy iti dagayo.
25: Diyo idatag a daton a makan ti aniaman nga animal a naggapu iti ganggannaet. Maibilang nga adda depektona ti kasta nga animal ket saanda a maawat.
2627: No mayanak ti urbon a baka, karnero wenno kalding, masapul a saan a mayadayo iti inana iti las-ud ti pito nga aldaw, ngem kalpasan dayta a tiempo, mabalinen nga idatag a daton a mapuoran.
28: Diyo paggiddanen nga idaton ti baka ken ti urbonna, wenno karnero ken ti urbonna, wenno ti kalding ken ti urbonna.
29: No mangidatagkay iti daton a pagyaman iti Apo , surotenyo dagiti alagaden tapno awatennakayo ti Apo .
30: Kanenyo ti daton iti dayta met la nga aldaw ket awan ti ipabigatyo.
31: Kinuna ni Yahweh, Tungpalenyo dagiti bilinko. Siak ni Yahweh.
32: Diyo tulawan ti nasantoan a naganko. Masapul a bigbigen dagiti amin nga Israelita a nasantoanak. Siak ni Yahweh a mangpasanto kadakayo.
33: Inruarkay idiay Egipto tapno siak ti Diosyo. Siak ni Yahweh.