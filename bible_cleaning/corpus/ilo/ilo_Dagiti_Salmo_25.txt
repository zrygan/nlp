1: Idatonko kenka, O Apo , ti kararagko.
2: Agtalekak kenka, Diosko
: dimo ipalubos a maparmekak ket maibabainak;
: dimo ipalubos a dagiti kabusorko laisendak!
3: Saan a maparmek dagiti agtalek kenka,
: ngem maibabain dagiti mangbusor kenka.
4: Isurom kaniak dagiti daldalanmo, O Apo ;
: wen, ipakaammom ida kaniak.
5: Isuronak nga agbiag kas mayannurot iti kinapudnom;
: ta sika ti Dios a mangisalakan kaniak.
: Agmalmalem nga agpannurayak kenka.
6: O Apo , lagipem
: ti kinamanangngaasim ken kinamanagayatmo
: nga idi punganay a naipakaammo.
7: Pakawanem ti basol ken labsingko idi agtutuboak;
: gapu iti di agbalbaliw nga
: ayat ken kinaimbagmo, O Apo , lagipennak!
8: Nalinteg ken naimbag ni Yahweh;
: isurona dagiti managbasol iti rumbeng a pagnaanda.
9: Iturongna dagiti napakumbaba iti nalinteg a dalan,
: ket isurona ida iti pagayatanna.
10: Iti ayat ken kinapudno idalanna ida,
: dagiti amin a mangannurot iti tulag ken bilbilinna.
11: Tungpalem ti karim, O Apo ,
: pakawanem dagiti basolko ta aduda.
12: Dagiti agtulnog ken ni Yahweh,
: maammoandanto kenkuana ti rumbeng a dalan a surotenda.
13: Narang-aydanto latta,
: ket tawidento dagiti annakda ti daga.
14: Gagayyem ni Yahweh dagiti agtulnog kenkuana,
: ket patalgedanna kadakuada ti tulagna.
15: Kanayon nga agpatulongak iti Apo ,
: ta ispalennak iti amin a peggad.
16: Taliawennak, O Apo , ket kaasiannak,
: ta agmaymaysaak ken nakapuyak.
17: Ikkatem dagiti amin a pakariribukak,
: ket aonennak iti amin a pakarigatak.
18: Imatangam dagiti amin a ladingit ken sagabaek,
: ket pakawanem dagiti amin a basolko.
19: Kitaem ti kaadu dagiti kabusorko;
: kitaem no kasano ti pananggurada kaniak!
20: Salaknibannak ket isalakannak;
: dimo ipalubos a maparmekak,
: agsipud ta kenka, agkamangak.
21: Ti kinaimbag ken kinalinteg aywanandak koma,
: agsipud ta agtalekak kenka.
22: Subbotem, O Dios, dagiti tattaom nga Israelita
: kadagiti amin a pakariribukanda.