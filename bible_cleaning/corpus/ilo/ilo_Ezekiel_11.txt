1: Impangatonak ti espiritu ti Dios ket impannak iti akindaya a ruangan ti Templo. Iti asideg ti ruangan, nakitak ti 25 a lallaki, agraman dua kadagiti pangulo ti nasion, da Jaazanias nga anak ni Azzur ken Pelatias nga anak ni Benaias.
2: Kinuna ti Dios kaniak, Anak ti tao, agplano dagitoy a tattao iti dakes ket saan a nasayaat ti pammagbagada iti daytoy siudad.
3: Kunada, Iti saan a mabayag, agbangontayo manen kadagiti balbalay. Natalgedtayo ditoy siudad uray no arigtayo ti karne iti uneg ti kaldero.
4: Ita ngarud, ibutaktakmo ti kinadakesda.
5: Inturayannak ti espiritu ti Apo , ket imbaga ti Apo kaniak nga ipakaammok daytoy a mensahe kadagiti tattao, Dakayo nga Israelita, ammok ti sasawenyo ken no ania ti pangpanggepenyo.
6: Adu unay ti pinapatayyo a tattao iti daytoy a siudad, ket napno dagiti kalsada kadagiti bangkay.
7: Ngarud, siak, ti Apo a Dios , kastoy ti kunak kadakayo. Ala wen, mayarig ti siudad iti kaldero, ngem ania ti karne a mailuto? Dagiti bangkay dagiti pinapatayyo! Awankayto ditoyipurruakkayo iti ruar ti siudad!
8: Kabutengyo ti kampilan? Yegkonto dagiti lallaki a nagtagikampilan a mangdarup kadakayo.
9: Iruarkayo iti siudad, ket yawatkayo iti pannakabalin dagiti ganggannaet. Inkeddengko a mapapataykayo
10: ket mataykayto iti gubat iti bukodyo a daga. Iti kasta, maammoanto ti amin a siak ni Yahweh.
11: Dinakayto salakniban daytoy a siudad a kas iti panangsalaknib ti kaldero iti karne a linaonna. Dusaenkayto uray sadinoman nga ayanyo iti daga ti Israel.
12: Maammoanyonto a siak ni Yahweh, ket bayat ti panangsalimetmetyo kadagiti linteg dagiti kabangibang a nasion, sinalsalungasingyo dagiti lintegko ken sinuksukiryo dagiti bilinko.
13: Idi agipadpadtoak, napasag ni Pelatias ket natay. Nagpaklebak ket impukkawko, O Apo a Dios , papatayem kadi ti tunggal maysa a natda iti Israel?
14: Nagsao ti Apo kaniak.
15: Kinunana, Anak ti tao, sika ken dagiti padam nga Israelita a napagtalaw a kas balud ti sarsaritaen dagiti agnaed idiay Jerusalem. Kunada, Adayo unay dagiti napagtalaw ket dida mabalin ti agdaydayaw iti Apo . Dakami ti nangipatawidanna iti daytoy a daga.
16: Ita, ibagam daytoy kadagiti kaduam a napagtalaw. Siak ti nangibaon kadakuada nga agnaed kadagiti adayo a pagilian ket inwarawarak ida kadagiti nadumaduma a nasion. Nupay kasta, siakto ti agpaay a santuarioda bayat ti kaaddada iti sadinoman a pagilian a nakaipananda.
17: Ibagam ngarud kadakuada ti saok, siak nga Apo a Dios . Iruarkonto ida kadagiti nasion a nakaiwarawaraanda ket isublikto kadakuada ti daga ti Israel.
18: Inton dumtengda, masapul nga ikkatenda dagiti amin a narugit ken makarimon nga imahen a masarakanda.
19: Ikkakto ida iti baro a puso ken baro a panunot. Ikkatekto ti bimmato a pusoda ket sukatakto iti puso a natulnog.
20: Iti kasta, annurotendanto dagiti lintegko, ket tungpalendanto a sipapasnek dagiti bilinko. Isudanto dagiti tattaok, ket siakto ti Diosda.
21: Ngem dusaekto dagiti tattao a pagay-ayatda ti agdaydayaw kadagiti narugit ken makarimon nga imahen. Dusaekto ida gapu iti inaramidda. Siak, ti Apo a Dios , ti agsasao.
22: Timmayab dagiti nagpayak a parsua ket simmurot dagiti pilid kadakuada. Adda iti ngatoenda ti makapurar a lawag a mangipakita iti kaadda ti Dios ti Israel.
23: Kalpasanna, pinanawan ti makapurar a lawag ti siudad, ket napan iti tapaw ti bantay iti daya ti siudad.
24: Iti parmata, impangatonak ti espiritu ti Dios, sanak insubli iti ayan dagiti napagtalaw a kas balud idiay Babilonia. Kalpasanna, nagin-inut a napukaw ti parmata,
25: ket imbagak kadagiti napagtalaw ti amin nga imparangarang kaniak ti Apo .