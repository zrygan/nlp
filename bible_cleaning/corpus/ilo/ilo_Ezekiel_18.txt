1: Nagsao ti Apo kaniak.
2: Kinunana, Ania ti kaipapanan daytoy a pagsasao dagiti tattao iti daga ti Israel?
: Kinnan dagiti nagannak dagiti naalsem nga ubas,
: Ngem dagiti ngipen dagiti annak ti naalino.
3: Kuna ti Apo a Dios , Iti naganko a sibibiag a Dios, ikarik a diyonton baliksen daytoy a proberbio iti Israel.
4: Kukuak ti biag ti tunggal tao, ti biag ti ama agraman ti biag ti anak; ti tao nga agbasol isu ti matay.
5: Kas pangarigan adda tao a pudno a naimbag, nalinteg ken napudno.
6: Saan nga agdaydayaw kadagiti didiosen a pagdaydayawan dagiti Israelita wenno mangan kadagiti daton a naidatag kadagiti maiparit a pagdaydayawan. Dina gargarien ti asawa ti sabali a tao wenno kaiddaen ti babai a madama nga agkadawyan.
7: Saanna a sauren wenno takawan ti siasinoman. Isublina ti isalda ti umutang kenkuana. Pakanenna dagiti mabisin ken ikkanna iti bado ti lamolamo.
8: Saanna a paanakan ti ipautangna. Dina kayat ti agaramid iti dakes, ket risutenna a sililinteg ti aniaman a riri.
9: Agtulnog dayta a tao kadagiti bilinko ket tungpalenna a siaannad dagiti lintegko. Nalinteg daytoy a tao ket agbiagto, kuna ti Apo a Dios .
10: Kas pangarigan adda anakna a mannanakaw ken mammapatay a mangaramid kadagiti banag
11: a saan a pulos nga inaramid ni amana. Mangan iti taraon a naidaton kadagiti maiparit a lugar a pagdaydayawan ken gargarienna ti asawa ti sabali a tao.
12: Saurenna dagiti napanglaw, agtakaw, saanna nga isubli ti naisalda kenkuana. Mapan kadagiti lugar a pagdaydayawan dagiti pagano ket agdaydayaw kadagiti makarimon a didiosen.
13: Paanakanna ti pautangna. Agbiag ngata dayta a tao? Saan! Inaramidna amin dagitoy makarimon a banag, ket awan duadua ti ipapatayna. Isunto ti akimbasol iti ipapatayna.
14: Kas pangarigan adda anak daytoy a tao. Masaksianna ti kinadakes ni amana, ngem dina tuladen ti aramidna.
15: Saan nga agdaydayaw kadagiti didiosen a pagdaydayawan dagiti Israelita. Di met mangan iti taraon a naidaton kadagiti maiparit a lugar a pagdaydayawan. Saanna a gargarien ti asawa ti sabali a tao.
16: Saanna nga idadanes wenno takawan ti siasinoman. Isublina ti isalda kenkuana ti umutang. Ikkanna iti taraon dagiti mabisin ken badoanna dagiti lamolamo.
17: Dina kayat ti agaramid iti dakes ken dina paanakan ti pautangna. Tungpalenna dagiti bilinko, ket annurotenna dagiti lintegko. Saanto a matay gapu kadagiti basol ni amana ngem agbiagto.
18: Nagsaur ken nagtakaw ni amana, ket pasig a dakes ti inaramidna iti amin. Iti kasta, natay gapu kadagiti basolna.
19: Ngem saludsodenyo, Apay a saan a madusa ti anak gapu kadagiti basol ti amana? Gapu ta inaramid ti anak ti nalinteg ken naimbag. Dina sinalungasing dagiti lintegko, ket siaannad a nangannurot kadakuada, isut' gapuna nga agbiagto.
20: Ti tao nga agbasol, isunto ti matay. Saan nga agsagaba ti anak gapu kadagiti basbasol ni amana. Saan met nga agsagaba ti ama gapu kadagiti basol ti anakna. Magunggonaan ti naimbag a tao gapu iti naimbag nga aramidna. Agsagaba met ti dakes a tao gapu iti dakes nga aramidna.
21: No isardeng ti managdakdakes ti panagbasolna, ket tungpalenna amin a lintegko, no aramidenna ti nalinteg ken naimbag, saanto a matay. Awan duadua nga agbiagto.
22: Mapakawanto dagiti amin a basolna, ket agbiagto gapu ta naimbag ti inaramidna.
23: Maragsakanak aya iti ipapatay ti managdakdakes? kuna ti Apo a Dios . Saan! kaykayatko ketdi nga agbabawi iti dakes nga aramidna tapno agbiag.
24: Ngem no isardeng ti nalinteg a tao dagiti naimbag nga aramidna, ket agaramid ketdi iti dakes ken nakababain nga aramid dagiti managdakdakes, agbiagto kadi? Saan. Awanto ti malagip kadagiti naimbag nga aramidna. Matayto gapu iti saanna a panagtalinaed a napudno ken gapu kadagiti basolna.
25: Ngem kunayo, Saan a nalinteg ti aramid ti Apo a Dios . Denggendak, dakayo nga Israelita. Ipagarupyo kadi a saan a nalinteg ti aramidko? Dakayo ti saan a nalinteg ti aramidna.
26: No isardeng ti nalinteg a tao ti agaramid iti naimbag sa agaramid iti kinadakes ket matay, dagiti dakes nga aramidna ti pakaigapuan ti ipapatayna.
27: Ngem no isardeng ti managdakdakes ti dakes nga aramidna, ket aramidenna ti nalinteg ken naimbag, maisalakanna ti biagna.
28: Mabigbigna ti kinadakesna ket insardengna ti agbasol. Iti kasta, saanto a matay no di ket agtultuloy ti panagbiagna.
29: Dakayo nga Israelita, kunayo, Saan a nalinteg ti aramid ti Apo a Dios . Ipagarupyo kadi a saan a nalinteg ti aramidko? Dakayo ti saan a nalinteg ti aramidna.
30: Ita, siak nga Apo a Dios , kunak kadakayo nga Israelita nga ukomek ti tunggal maysa kadakayo kas mayannatup iti aramidna. Agbabawikayo ket isardengyo ti agaramid iti dakes; diyo ipalubos a dadaelennakayo ti basolyo.
31: Isardengyo ti amin a dakes nga aramidyo ket pabaroenyo ti nakem ken pusoyo. Apay nga ipalubosyo a mataykayto, dakayo nga Israelita?
32: Diak kayat a matay ti siasinoman, kuna ti Apo a Dios . Isardengyo ti agbasol ket agbiagkayo.