1: Nadamag dagiti amin nga ari dagiti Amorreo iti laud ti Jordan ken dagiti ari dagiti Cananeo iti igid ti Taaw Mediterranean a pinagmaga ti Apo ti Jordan agingga a nakaballasiw dagiti Israelita. Nagbutengda ket timmakrotda a mangsango kadagiti Israelita.
2: Kinuna ni Yahweh ken ni Josue, Agaramidka kadagiti imuko iti natangken a bato ket kugitem amin dagiti Israelita.
3: Iti kasta, nagaramid ni Josue kadagiti natadem a bato ket kinugitna dagiti Israelita iti maysa a lugar a maaw-awagan iti Gibeat-haaralot.
46: Idi pumanaw dagiti Israelita idiay Egipto, nakugit aminen dagiti lallaki. Ngem iti unos ti 40 a tawen a panagdaliasat dagiti Israelita idiay let-ang, awan ti maladaga a nakugit. Maysa pay, kalpasan dayta a tiempo, natay dagiti amin a mannakigubat a lallaki a rimmuar idiay Egipto, agsipud ta nagsukirda iti Apo . Kas insapatana, dina impalubos a makitada ti nabaknang ken nadam-eg a daga nga inkarina nga ited kadagiti kapuonanda.
7: Saan a nakugit dagiti annakda ket daytoy baro a kaputotan ti kinugit ni Josue.
8: Kalpasan ti pannakakugitda, nagtalinaed ti entero a nasion iti kampo agingga nga immimbag dagiti sugatda.
9: Kinuna ni Yahweh ken ni Josue, Ita nga aldaw, inikkatko kadakayo ti pannakaibabainyo a kas tagabu idiay Egipto. Isut' gapuna a Gilgal ti naipanagan iti dayta a disso, ket isu pay laeng ti naganna agpapan ita.
10: Bayat ti panagkampo dagiti Israelita idiay Gilgal, iti tanap ti Jerico, nginilinda ti Paskua iti rabii ti maika-14 nga aldaw ti bulan.
11: Iti sumuno nga aldaw, damo a nanganda iti taraon a naapit idiay Canaan: iniruban ken tinapay nga awan lebadurana.
12: Nagsardeng idin a nagtinnag ti mana. Awanen ti mana ket manipud iti dayta a tawen, ti apit ti Canaan ti paggapuan ti kanenda.
13: Idi adda ni Josue iti asideg ti Jerico, kellaat nakakita iti maysa a lalaki a siiiggem iti kampilan nga agtaktakder iti sangoananna. Inasitgan ni Josue ket sinaludsodna, Maysaka kadi kadagiti soldadomi wenno maysaka a kabusor?
14: Saan, insungbat ti lalaki. Addaak ditoy a kas kapitan ti buyot ti Apo .
: Nagrukbab ni Josue a nagdaydayaw kenkuana ket kinunana, Sidadaanak nga agserbi kenka, apo. Ania ti kayatmo nga aramidek?
15: Kinuna ti kapitan ti buyot ni Yahweh, Ikkatem ta pallokam ta nasantoan a daga ti pagtaktakderam. Nagtungpal ni Josue.