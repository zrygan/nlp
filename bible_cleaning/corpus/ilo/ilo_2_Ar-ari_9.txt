1: Kabayatanna, inayaban ni profeta Eliseo ti maysa kadagiti agtutubo a profeta ket kinunana kenkuana, Agrubbuatka ket inka iti siudad ti Ramot idiay Galaad. Itugotmo daytoy sangabotelia a lana ti olibo;
2: inton makadanonka sadiay, sapulem ni Jehu nga anak ni Jehosafat ken apoko ni Nimsi. Ipanmo iti maysa a kuarto nga adayo kadagiti kakaduana,
3: ibuyatmo daytoy a lana iti ulona ket kunam, Ipakaammo ti Apo nga ikonsagrarnaka nga ari ti Israel. Kalpasanna, pumanawka a dagus.
4: Napan ngarud ti agtutubo a profeta idiay Ramot
5: a nakasarakanna kadagiti ofisiales ti armada nga agtataripnong. Kinunana, Apo, adda mensahe nga ipakaammok kenka.
: Sinaludsod ni Jehu, Siasino kadakami ti kasarsaritam?
: Sika, apo, insungbatna.
6: Simrekda a dua iti balay. Imbuyat ti agtutubo a profeta ti lana ti olibo iti ulo ni Jehu sana kinuna, Kastoy ti ipakaammo ti Apo a Dios ti Israel: Konsagrarenka nga ari dagiti tattaok nga Israelita.
7: Masapul a patayem ti apom nga ari, dayta anak ni Ahab tapno dusaek ni Jezebel iti panangpapatayna kadagiti profetak ken kadagiti dadduma nga adipenko.
8: Masapul a madadael ti familia ni Ahab agraman dagiti kaputotanna. Pukawek ti amin a lallaki iti familiana, ubing man wenno lakay.
9: Aramidek iti familiana ti inaramidko idi kadagiti familia da Jeroboam ken Baasa nga ari ti Israel.
10: No maipapan ken ni Jezebel, dinto maitanem ta kanento dagiti aso ti bangkayna iti sakup ti Jezreel. Kalpasan ti panangisaona iti daytoy, pimmanaw a dagus ti agtutubo.
11: Nagsubli ni Jehu iti ayan dagiti padana nga ofisiales ket sinaludsodda, Ania ti napasamak? Ania ti masapulna kenka dayta mauyong a tao?
: Ammoyo ti masapulna, kinuna ni Jehu.
12: Saanmi nga ammo! insungbatda. Ibagam ti imbagana!
: Imbagana a kastoy ti ipakaammo ti Apo Konsagrarenka nga ari ti Israel.
13: Dinagdagusda nga inikkat ti kagayda sada inyaplag kadagiti pangal ti agdan a pagtakderan ni Jehu. Pinagunida dagiti trumpeta sada impukkaw, Ari ni Jehu!
1415: Kalpasanna, insikat ni Jehu a patayen ni Ari Joram. Adda idi ti ari idiay Jezreel a pagpapaimbaganna kadagiti sugatna a naalana iti gubat idiay Ramot a maibusor ken ni Hazael nga ari ti Siria. Kinuna ni Jehu kadagiti padana nga ofisiales, No kaduadak, kitaenyo a naimbag nga awan ti makalibas ditoy Ramot a mapan idiay Jezreel ket ballaaganna dagiti tattao sadiay.
16: Limmugan iti luganna a pakigubat ket nagturong idiay Jezreel. Saan pay a naimbagan ni Joram ket adda met sadiay ni Ahazias nga ari ti Juda a simmarungkar kenkuana.
17: Nakita ti guardia nga adda iti pagwanawanan iti Jezreel ti isusungad ni Jehu ken dagiti buyotna. Adda sumungsungad a tattao a nakasakay iti kabalio! impukkawna.
: Insungbat ni Joram, Mangibaonka iti agkabalio a mangsabat kadakuada tapno ammoenna no gagayyem wenno kabusor ida.
18: Napan ti naibaon tapno sabtenna ni Jehu ket kinunana kenkuana, Padamag ti ari no umayka a kas gayyem.
: Awan bibiangmo! kinuna ni Jehu. Agbaw-ingka ket sumurotka kaniak.
: Impadamag ti guardia iti pagwanawanan a nakadanon ti naibaon iti ayan ti grupo a sumungsungad ngem saan a nagsubli.
19: Nangibaon manen ti ari iti sabali a nagkabalio a nangsaludsod ken ni Jehu ti kas iti sinaludsod ti immuna. Kastoy manen ti insungbat ni Jehu: Awan bibiangmo! Agbaw-ingka ket sumurotka kaniak!
20: Impadamag manen ti guardia a nakadanon ti naibaon iti ayan ti grupo ngem saan a nagsubli. Ket innayonna, Napardas ti panangpataray ti pangulo ti grupo iti luganna. Kasla agmauyong. Kasla ken ni Jehu nga agpatpataray!
21: Isaganayo ti luganko, imbilin ni Joram. Naaramid daytoy ket rimmuar da Joram ken Ari Ahazias a nakasakay iti bukodda a lugan tapno sabtenda ti bunggoy ni Jehu. Nagsasabatda iti talon a kukua idi ni Nabot.
22: Sinaludsod ni Joram, Kappia kadi ti inyegmo, Jehu?
: Kasano nga adda kappia, insungbat ni Jehu, no adda pay laeng panagan-anito ken panagdaydayaw kadagiti didiosen nga insungsong ni inam a Jezebel?
23: Panangliput daytoy, Ahazias! inyikkis ni Joram ket imbueltana ti luganna sa nagpataray.
24: Inasut ni Jehu ti panana ket imbiatna iti amin a pigsana. Napuntaan ti bukot ni Joram. Nagsalput ti pana iti pusona, ket napasag iti uneg ti luganna.
25: Kinuna ni Jehu ken ni Bidkar a katulonganna, Alaem ti bangkayna ket inka ipurruak iti talon a kukua idi ni Nabot. Malagipmo ti panagabayta idi a nagkabalio a sumarsaruno ken ni Ahab nga ama ni Ari Joram. Imbaga ti Apo daytoy a maibusor ken ni Ahab
26: Nakitak idi kalman ti pannakapapatay ni Nabot ken dagiti annakna. Ket inkarik a dusaenka iti daytoy met la a talon. Alaem ngarud ti bangkay ni Joram, imbilin ni Jehu iti katulonganna, ket ibellengmo iti talon a kukua ni Nabot, tapno matungpal ti sao ti Apo .
27: Idi nakita ni Ari Ahazias ti napasamak, pinatarayna ti luganna nga agturong iti ili ti Bet-hagan. Kinamat ni Jehu. Patayenyo met! imbilin ni Jehu kadagiti tattaona. Sinugatda ni Ahazias bayat ti panangpatarayna iti luganna iti dalan nga agpa-Gur, iti asideg ti ili ti Ibleam. Ngem inkarkarigatanna ti nagpataray agingga a nakadanon iti siudad ti Megiddo a nakatayanna.
28: Inkarga dagiti ofisialesna ti bangkayna iti maysa a lugan a pakigubat ket insublida idiay Jerusalem. Intabonda kadagiti tanem dagiti ari iti Siudad ni David.
29: Naisaad idi ni Ahazias a kas ari ti Juda iti maika-11 a tawen a panagturay ni Joram nga anak ni Ahab nga ari ti Israel.
30: Dimteng ni Jehu idiay Jezreel. Nadamag idin ni Jezebel ti napasamak. Pinintaanna ti matana, inurnosna ti buokna, ket napan iti maysa a tawa ti palasio a kumitkita iti kalsada.
31: Idi sumrek ni Jehu iti ruangan, impukkaw ni Jezebel, Sika, Zimri a mammapatay! Apay nga addaka ditoy?
32: Timmangad ni Jehu ket impukkawna, Siasino ti makikadua kaniak? Dua wenno tallo kadagiti ofisiales ti palasio ti timman-aw iti tawa a nangkita kenkuana
33: ket kinuna ni Jehu kadakuada, Itappuakyo ni Jezebel. Intappuakda ni Jezebel ket nagparsiak ti darana iti bakud ken kadagiti kabalio. Pinataray ni Jehu dagiti kabalio ken ti luganna a pakigubat iti rabaw ti bangkayna.
34: Simrek iti palasio ket nangan. Idi laeng a nalagipna ti bangkay ket kinunana, Alaenyo ti bangkay dayta nailunod a babai ket inkay itabon gapu ta anak met ti maysa nga ari.
35: Ngem awan ti nasarakan dagiti naibaon a mangitanem kenkuana, malaksid ti bangabangana ken dagiti tultulang dagiti ima ken sakana.
36: Idi impadamagda daytoy ken ni Jehu, kinunana, Natungpal ti imbaga ti Apo ken ni Elias nga adipenna: Kanento dagiti aso ti bangkay ni Jezebel iti sakup ti Jezreel.
37: Kaslanto rugit a maiwarawara ti narangrangkay a bangkayna ket awanto ti makabigbig nga isu ni Jezebel.