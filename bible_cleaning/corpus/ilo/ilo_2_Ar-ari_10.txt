1: Adda 70 a lallaki nga annak ni Ari Ahab nga agnanaed iti siudad ti Samaria. Nagsurat ni Jehu ket pinatulodanna ti kopia dagiti agturay iti siudad, dagiti mabigbigbig nga umili ken dagiti mangay-aywan kadagiti kaputotan ni Ahab. Kastoy ti nailanad iti surat
2: Dakayo ti mangay-aywan kadagiti annak ni Ahab, ket naitalek kadakayo dagiti lugan a pakigubat, kabalio, armas ken dagiti nasarikedkedan a siudad. Apaman a maawatyo daytoy a surat,
3: pilienyo ti kasayaatan ken makabael nga agturay kadagiti annak ti ari, isaadyo a kas ari, ket makigubatkayo a mangsalaknib kenkuana.
4: Kasta unay ti buteng dagiti agturay ti Samaria. Kasano a maparmektayo ni Jehu? kinunada. Di pay nabaelan a pinarmek ni Ari Joram wenno ni Ari Ahazias!
5: Iti kasta, kastoy ti pinaibaga ti ofisial a mangay-aywan iti palasio ken ti agturay iti siudad, agraman dagiti mabigbigbig nga umili ken dagiti agay-aywan kadagiti kaputotan ti ari: Adipennakami, Jehu, sidadaankami nga agtungpal iti aniaman nga ibilinmo. Ngem dimi mabalin nga isaad ti siasinoman a kas ari; aramidem ngarud ti ammom a nasayaat.
6: Nagsurat manen ni Jehu kadakuada: No makikaduakayo kaniak, ket madadaankayo nga agtungpal iti bilinko, yegyo kaniak dagiti ulo dagiti annak ni Ari Ahab iti kastoy nga oras inton bigat ditoy Jezreel.
: Adda dagiti 70 nga annak ni Ari Ahab iti aywan dagiti mabigbigbig nga umili ti siudad a mangtartaraken kadakuada.
7: Apaman a naawatda ti surat ni Jehu, pinatay dagiti pangulo nga umili ti Samaria dagiti 70 nga annak ni Ahab. Inkabilda dagiti ulo kadagiti basket sada impan ken ni Jehu idiay Jezreel.
8: Idi maibaga ken ni Jehu a naisangpeten dagiti ulo dagiti annak ni Ahab, imbilinna a pagkaduaenda nga igabsuon dagiti ulo iti ruangan ti siudad ket bay-anda sadiay agingga iti bigat.
9: Kabigatanna, napan ni Jehu iti ruangan ket kinunana kadagiti tattao nga adda sadiay, Siak ti nangisikat ken nangpatay ken ni Ari Joram; awan ti basolyo iti pannakapapatayna. Ngem siasino ti nangpapatay kadagitoy a tattao?
10: Daytoy ti mangipaneknek a pumudno ti amin nga imbaga ti Apo maipapan kadagiti kaputotan ni Ahab. Tinungpal ti Apo ti imbagana ken ni profeta Elias.
11: Kalpasanna, pinapapatay ni Jehu dagiti amin a kabagian ni Ahab nga agnaed idiay Jezreel ken amin nga ofisialesna ken dagiti nasinged a gagayyemna agraman dagiti papadi; awan ti uray maysa kadakuada a natda a sibibiag.
12: Pimmanaw ni Jehu idiay Jezreel ket napan idiay Samaria. Iti dalan, iti lugar a managan Kampo dagiti Agpaspastor,
13: nasabatna ti sumagmamano a kabagian daydi Ahazias nga ari ti Juda. Sinaludsod ni Jehu no siasinoda.
: Kakabagiannakami ni Ahazias, insungbatda. Mapankam idiay Jezreel tapno sarungkaranmi dagiti annak ni Reyna Jezebel ken dagiti dadduma a kameng ti familia ti ari.
14: Pinatiliw ida ni Jehu sana pinapatay ida iti asideg ti maysa a bubon sadiay. Agdagupda iti 42. Napapatayda amin ket awan ti uray maysa a nabati a sibibiag.
15: Intuloy ni Jehu ti panagdaliasatna. Iti dalan, nasabatna ni Jonadab nga anak ni Rekab. Kinablaawan ni Jehu ket kinunana, Agkapanunotanta. Agkaduata met la kadi?
: Wen, insungbat ni Jonadab.
: Yawatmo ngarud ta imam, kinuna ni Jehu. Pinetpetan ni Jehu ti imana ket tinulonganna ni Jonadab a lumugan iti luganna a pakigubat.
16: Kinuna ni Jehu, Sumurotka kaniak tapno makitam ti kinapudnok iti Apo . Ket nagkaluganda a napan idiay Samaria.
17: Idi dumtengda sadiay, pinatay ni Jehu ti amin a kakabagian ni Ahab; awan ti inispalna. Daytoy ti imbaga idi ni Yahweh babaen ken ni Elias.
18: Inummong ni Jehu dagiti amin a tattao ti Samaria ket kinunana, Nagserbi ni Ari Ahab ken ni didiosen a Baal ngem napaspasnek ti panagserbik kenkuana.
19: Ayabanyo dagiti amin a profeta ni Baal, amin nga agdaydayaw kenkuana ken amin a papadina. Masapul nga umayda amin. Mangipaayak iti nangayed a panagidaton ken ni Baal ket mapapatay ti siasinoman a saan a tumabuno. Inaramid ni Jehu daytoy a pangsikapna kadakuada tapno mapapatay dagiti amin nga agdaydayaw ken ni Baal.
20: Kalpasanna, imbilin ni Jehu, Mangangaykayo iti maysa a gimong ti panagdaydayaw a pammadayaw ken ni Baal! Naiwaragawag ti bilin
21: ket pinakaammoan ni Jehu dagiti amin a tattao ti Israel. Timmabuno amin nga agdaydayaw ken ni Baal. Napanda amin iti templo ni Baal; napusek ti templo.
22: Binilin ni Jehu ti padi nga agay-aywan kadagiti nasagradoan a pagan-anay nga iruarna dagiti kawes ket itedna kadagiti agdaydayaw.
23: Kalpasanna, simrek ni Jehu iti templo a kaduana ni Jonadab nga anak ni Rekab ket kinunana kadagiti tattao sadiay, Kitaenyo a naimbag a dagiti la agdaydayaw ken ni Baal ti adda ditoy ket awan ti simrek nga agdaydayaw iti Apo .
24: Immuneg da Jehu ken ni Jonadab tapno agidatagda kadagiti sakrifisio ken daton a mapuoran ken ni Baal. Sakbay daytoy nangdutok ni Jehu iti 80 a lallaki nga agbantay iti ruar ket imbilinna kadakuada, Patayenyo amin dagitoy a tattao. Mapapatay ti siasinoman kadakayo a mangipalubos nga adda makalibas!
25: Kalpasan ti panangidatag ni Jehu kadagiti daton, kinunana kadagiti guardia ken kadagiti ofisiales, Sumrekkayo ket papatayenyo amin ida: Diyo ipalubos nga adda makalibas! Simrekda a siaasut dagiti kampilanda ket pinapatayda amin ida sada ginuyod nga inruar dagiti bangkay. Simrekda iti akin-uneg a kuarto,
26: inruarda ti nasagradoan nga adigi ket pinuoranda.
27: Dinadaelda ti adigi ni Baal ken ti templona ket inaramidda a kasilia ket kastana pay laeng agpapan ita.
28: Kastoy ti panangikkat a namimpinsan ni Jehu iti panagdaydayaw ken ni Baal iti Israel.
29: Ngem tinuladna dagiti aramid ni Ari Jeroboam a nangisungsong iti Israel nga agdaydayaw kadagiti balitok a sinan-baka a pagdaydayawan idiay Betel ken Dan.
30: Kinuna ni Yahweh ken ni Jehu, Inaramidmo kadagiti kaputotan ni Ahab ti amin a kayatko nga aramidem. Ngarud, ikarik kenka nga agarinto dagiti kaputotam iti Israel agingga iti maikapat a kaputotan.
31: Ngem saan a napasnek ni Jehu iti panangtungpalna iti Linteg ni Yahweh a Dios ti Israel. Tinuladna ketdi ti aramid ni Jeroboam a nangisungsong kadagiti Israelita nga agbasol.
32: Kadagidi a tiempo, rinugian ni Yahweh a pinabassit ti sakup ti Israel. Sinakup ni Hazael nga ari ti Siria dagiti amin a daga dagiti Israelita
33: iti daya ti Jordan agingga iti abagatan iti ili ti Aroer iti Karayan Arnon. Mairaman ditoy dagiti daga ti Galaad ken Basan a pagnaedan dagiti tribu ti Gad, Ruben ken Manases.
34: Nailanad iti Pakasaritaan dagiti Ari ti Israel ti dadduma a pasamak ti panagturay ni Jehu agraman dagiti aramid a mangipakita iti kinamaingelna.
35: Idi natay, naitabon idiay Samaria ket ni anakna a Joacaz ti simmukat kenkuana nga ari.
36: Kas ari ti Israel, 28 a tawen a nagturay ni Jehu idiay Samaria.