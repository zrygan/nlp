1: Iti umuna nga aldaw iti maikatlo a bulan iti maika-11 a tawen a pannakaitalawmi, nagsao ti Apo kaniak.
2: Kinunana, Anak ti tao, ibagam daytoy iti ari ti Egipto ken kadagiti amin a tattaona
: Anian a bilegmo!
: Ania ti pangyarigak kenka?
3: Kaskala iti sedro ti Libano,
: narangpaya ken narukbos dagiti sangana.
: Dumanon kadagiti ulep ti aringgawisna.
4: Adda danum a nangpadakkel
: ket adda ubbog a nangsibog.
: Pinadanumanda ti nagtuboanna
: ket pinasayakanda amin a kayo ti bakir.
5: Gapu ta nasayaat ti pannakasibogna,
: dimmakkel a nataytayag ngem ti amin a kayo.
: Rimmangpaya ken rimmukbos dagiti sangana.
6: Nagumok ti amin a kita ti tumatayab kadagiti sangana.
: Naganak dagiti atap nga animal iti sirokna.
: Naginana dagiti nasion iti linongna.
7: Nagpintasen dayta a kayo,
: nakataytayag ken nakaat-atiddog dagiti sangana.
: Nakadanon dagiti ramutna
: iti ubbog nga agay-ayus iti uneg ti daga.
8: Awan ti sedro iti hardin ti Dios
: nga umasping kenkuana.
: Awan saleng a kasta ti sangana,
: awan met sikamoro a kasta ti santakna.
: Awan ti kayo iti hardin ti Dios
: a kasta ti pintasna.
9: Pinapintasko babaen kadagiti narangpaya a sangsanga.
: Ap-apalan ti amin a kayo idiay Eden a hardin ti Dios!
10: Ita ngarud, siak nga Apo a Dios , ibagak kenka ti mapasamak iti dayta a kayo a dimmakkel agingga a dimmanon kadagiti ulep. Timmangsit ti kayo bayat ti panagdakkelna,
11: isu a linaksidko ket bay-ak nga iturayan ti maysa a ganggannaet. Ipalak-amnanto ti maitutop iti kinadakesna.
12: Pukanen ken baybay-anto dagiti naranggas a ganggannaet. Maiwarawaranto dagiti natukkol a sangsangana iti amin a bantay ken tanap iti away. Pumanawto dagiti amin a nasion a nagnanaed iti linongna.
13: Umayto dagiti tumatayab ket agbatayda iti natuang a kayo. Baddebaddekento dagiti atap nga animal dagiti sangana.
14: Isut' gapuna a manipud ita, awanen ti kayo a, nupay kasano ti sayaat ti pannakapadanumna, dumakkel a natayag wenno dumanon ti rawisna kadagiti ulep ket magtengna ti kasta a katayag. Naikeddengda amin a matay a kas iti tao; wen, naikeddengda a tumipon kadagiti agpababa iti lubong dagiti natay.
15: Kuna ti Apo a Dios , Iti aldaw a maitinnag ti kayo iti lubong dagiti natay, bay-akto a lumned iti danum iti uneg ti daga kas mangipakita iti panagladingit. Pasardengekto ti ayus dagiti karayan tapno malapdan ti nabuslon a danum nga agturong iti rabaw ti daga. Gapu iti ipapatay ti kayo, pagsipngetekto ti Bantay Libano ket magangonto amin a kayo ti bakir.
16: Inton itinnagko ti kayo iti lubong dagiti natay, agkintayegto dagiti nasion iti kanarpaak ti pannakatuangna. Gapu iti daytoy, maragsakanto amin a kayo ti Eden, amin a napili ken nasayaat ti pannakapadanumna a kayo ti Libano nga adda iti akimbaba a lubong.
17: Agkukuyogdanto a mapan iti lubong dagiti natay tapno tumiponda kadagiti immuna a napapatay. Ket maiwarawara kadagiti pagilian dagiti amin a nagnaed iti linongna.
18: Ti kayo isu ti ari ti Egipto ken dagiti amin a tattaona. Uray dagiti kayo ti Eden awan ti kas kenkuana a natayag ken nadaeg. Ngem ita, kas kadagiti kayo ti Eden, maitappuakto met iti lubong dagiti natay ket tumipon kadagiti awan diosna ken kadagiti natay iti gubat. Naibagakon, kuna ti Apo a Dios .