1: Binaybay-annakami,
: O Dios, ket pinarmeknakami;
: kinapungtotnakamingem ita, agsublika koma kadakami!
2: Pinaggingginedmo ti daga, ket nagrengngat;
: agasam dagiti sugatna tapno umimbag!
3: Pinagsagabam dagiti tattaom iti kasta unay a rigat;
: inikkannakam iti makabartek nga arak.
4: Binallaagam dagiti agbuteng kenka,
: tapno maitarayanda ti pannakadadaelda.
5: Ipangagmo kadi ti kararagmi;
: isalakannakami babaen iti bilegmo
: tapno maispal dagiti ay-ayatem a tattao.
6: Manipud iti santuariona, kinuna ti Dios,
: Kalpasan ti balligi,
: bingayekto ti Sikem ken ti tanap ti Succot
: sakonto ibunong kadagiti tattaok.
7: Ti Galaad ken ti Manases kukuak ida;
: helmetko ti Efraim, setrok ti Juda.
8: Ngem usarekto ti Moab a kas palangganak;
: kas pakakitaan a kukuak,
: ipurruakkonto iti Edom ti sandaliasko.
: Impagarup kadi dagiti Filisteo a maparmekdak
: ket aggiikkisdanto iti inda panangabak kaniak?
9: Siasino, O Dios, ti mangipan kaniak iti nasarikedkedan a siudad?
: Siasino ti mangiturong kaniak idiay Edom a pagkamangak?
10: O Dios, pudno kadi a linaksidnakami?
: Saanka kadin a kumuyog kadagiti armadami?
11: Tulongannakami a sumaranget iti kabusor,
: ta awan serserbi ti tulong ti tao.
12: Babaen iti tulong ti Dios, agballigitayto;
: isunto ti mangparmek kadagiti kabusortayo.