1: Nagsao ni Yahweh kada Moises ken Aaron idiay Egipto
2: Manipud ita, daytoy a bulan ti umuna a bulan iti tawen para kadakayo.
3: Ipakaammoyo iti amin nga umili iti Israel nga iti maika-10 nga aldaw iti daytoy a bulan, masapul a pumili ti ama ti familia iti urbon a karnero wenno urbon a kalding nga agserbi iti familiana.
4: No bassit ti bilang ti maysa a familia ket dida maibus ti sangabukel nga urbon, mabalinda ti agkakalanglang iti kaarruba a familia a saan met a makaibus iti sangabukel nga urbon. Maibatay iti bilang dagiti agkakalanglang a mangsida iti natuno nga urbon iti kaadu ti makan ti tunggal maysa.
5: Masapul a kalakian ti urbon, maysa ti tawenna, ken awan dadael wenno pakapilawanna. No awan ti karnero, mabalin ti kalding.
6: Ipupokyo ti animal, ket iti karabiyan ti maika-14 nga aldaw ti bulan, aggigiddanto ti sangkapagilian nga Israel a patayen ti animalda.
7: Mangalada iti dara dagitoy sada iwarsi iti agsumbangir a baotek ken iti ngatoen ti ruangan dagiti balbalay a pakasidaan dagiti animal.
8: Iti dayta a rabii, masapul a maletson ti urbon ket maipangan ti karnena iti tinapay nga awan lebadurana ken iti nateng a napait.
9: Diyo kilawen wenno angren ti aniaman a paset no di ket letsonenyo a sibubukel agraman ulo, dagiti saka ken dagiti lalaemna.
10: Dikay mangipabigat iti uray ania; no adda matda, masapul a mapuoran.
11: Kastoyto ti pannanganyo: masapul a nakakaweskayo a kas agbiahe, sisasapatoskayo, sisasarukodkayo, ket darasenyo a kanen. Daytoy ti Fiesta ti Paskua a pammadayaw kaniak, ni Yahweh.
12: Iti dayta a rabii, sursorekto ti Egipto ket papatayek ti amin nga inauna nga annak a lallaki iti pagilian, tao man wenno animal. Dusaekto ti amin a didiosen ti Egipto. Siak ni Yahweh.
13: Agpaayto ti dara a kas pagilasinan: Labsakto dagiti amin a balbalay a makitak nga adda dara kadagiti baotekna. Awanto ti pakaan-anoanyo inton dusaek ti Egipto.
14: Rambakanyo iti agnanayon dayta nga aldaw kas maysa a nasagradoan a fiesta a mangipalagip kadakayo iti inaramidko.
15: Kinuna ni Yahweh, Pito nga aldaw a masapul nga awan lebadura ti tinapay a kanenyo. Iti umuna nga aldaw, masapul nga ikkatenyo ti amin a lebadura kadagiti balbalayyo. No adda mangan iti tinapay a nalebaduraan manipud iti umuna agingga iti maikapito nga aldaw, masapul a maisina iti Israel.
16: Iti umuna nga aldaw, masapul nga adda nasantoan a panaggigimongyo; kastanto manen ti aramidenyo iti maikapito nga aldaw. Dikay agtrabaho kadagita nga aldaw, ngem mabalinyo ti agisagana iti kanenyo.
17: Ngilinenyo daytoy a fiesta agsipud ta iti daytoy met la nga aldaw, inruarko dagiti amin a puliyo iti daga ti Egipto. Taginayonenyo a ngilinen a kas fiesta daytoy nga aldaw.
18: Masapul a mangankayo iti tinapay nga awan lebadurana manipud iti rabii ti maika-14 nga aldaw ti umuna a bulan agingga iti rabii ti maika-21 nga aldaw.
1920: Iti las-ud ti pito nga aldaw, masapul nga awan ti masarakan a lebadura kadagiti balbalayyo. Ta no adda mangan iti tinapay a nalebaduraan, ganggannaet man wenno nayanak nga Israelita, saanton a maibilang a maysa kadagiti tattaok.
21: Inummong ni Moises dagiti amin a panglakayen ti Israel. Pumili ti tunggal maysa kadakayo iti urbon ti karnero wenno kalding ket patayenyo tapno rambakan ti familiayo ti Paskua, kinunana kadakuada.
22: Mangalakayo iti sanga ti hisopo, isawsawyo iti dara nga adda iti palanggana ket warsianyo dagiti baotek ken ti ngatoen ti ruangan dagiti balbalayyo. Agtalinaedkayo kadagiti balbalayyo agingga iti bigat.
23: Agsursorto ti Apo iti Egipto a mangpapatay kadagiti Egipcio. Makitananto ti dara kadagiti baotek, ket dinanto ipalubos a sumrek ti Anghel ni Patay iti balayyo tapno agpapatay.
24: Tungpalenyo dagitoy nga alagaden kas mataginayon a bilin kadakayo ken kadagiti annakyo.
25: Inton sumrekkayo iti daga nga inkari ti Apo nga ited kadakayo, masapul a rambakenyo daytoy a fiesta.
26: No saludsodento dagiti annakyo no ania ti kayat a sawen daytoy a seremonia,
27: ibagayonto kadakuada, Daytoy ti daton iti Paskua a pammadayaw iti Apo , gapu ta linabsanna dagiti balay dagiti Israelita idiay Egipto. Nagpapatay kadagiti Egipcio ngem dinakami inan-ano.
: Nagparintumeng dagiti Israelita ket nagdaydayawda.
28: Kalpasanna, napanda inaramid ti imbilin ni Yahweh kada Moises ken Aaron.
29: Iti tengnga ti rabii, pinapatay ni Yahweh dagiti amin nga inauna nga annak a lallaki iti Egipto manipud iti anak ti ari nga agtawid iti trono agingga iti anak ti balud; napapatay met amin nga inauna nga annak dagiti animal.
30: Iti dayta a rabii, nariing ti ari, dagiti amin nga ofisialesna ken amin nga Egipcio. Adda napigsa a dung-aw iti entero nga Egipto gapu ta adda minatay iti tunggal balay.
31: Iti dayta met la a rabii, pinaayaban ti ari da Moises ken Aaron. Pumanawkayon, dakayo ken dagiti Israelita! kinunana kadakuada. Panawanyo ti pagiliak, ket inkayo agdaydayaw iti Apo a kas dinawatyo.
32: Alaenyo dagiti karnero, dagiti kalding ken dagiti bakayo ket pumanawkayon. Ikarkararagyo met ti pannakabendisionko.
33: Dinagdag dagiti Egipcio a pumanaw dagiti Israelita iti pagilian. Mataykam amin no dikay pumanaw, kinunada.
34: Iti kasta, innala dagiti tattao ti ginamayda a masa nga awan lebadurana. Inkabilda iti paglutoan iti tinapay sada binalkot iti pagan-anayda ket imbaklayda.
35: Tinungpal dagiti Israelita ti bilin ni Moises. Dimmawatda kadagiti Egipcio iti alahas a pirak ken balitok ken iti kawes.
36: Intan-ok ni Yahweh dagiti Israelita ket nagraem kadakuada dagiti Egipcio. Intedda ti kinalikaguman dagiti Israelita. Kastoy ti panangipanaw dagiti Israelita iti kinabaknang dagiti Egipcio.
37: Manipud Rameses, nagrubbuat dagiti Israelita nga agturong idiay Succot. Adda agarup 600,000 a lallaki, malaksid dagiti babbai ken ubbing.
38: Adu pay dagiti sabali a tattao a nakikuyog kadakuada, agraman ti adu a karnero, kalding ken baka.
39: Nagaramidda kadagiti tinapay nga awan lebadurana iti masa nga inggapuda idiay Egipto. Kellaat ngamin ti pannakapapanawda ket awan tiempoda a nagluto iti kanenda wenno nangisagana iti masa nga adda lebadurana.
40: Uppat a gasut ken tallopulo a tawen a nagnaed idiay Egipto.
41: Iti aldaw a naggibus ti 430 a tawen, pimmanaw dagiti amin a tattao ni Yahweh iti dayta a pagilian.
42: Iti daydi a rabii, nagpatpatnag a nagbantay ni Yahweh tapno iruarna ida idiay Egipto. Daytoy met la a rabii ti maidaton ken ni Yahweh iti amin a tiempo a kas rabii a masapul nga agbantay dagiti Israelita.
43: Kinuna ni Yahweh kada Moises ken Aaron, Dagitoy ti alagaden iti Fiesta ti Paskua. Maiparit ti ganggannaet a mangan iti daytoy
44: ngem mabalin a mangan ti amin a nagatang a tagabu no la ket kugitenyo ida nga umuna.
45: Maiparit ti sangsangaili wenno mangmangged a mangan iti daytoy.
46: Masapul a kanenyo iti balay a nakaisaganaanna; diyo iruar iti balay. Ket diyo tukkolen ti uray ania a tulang ti animal.
47: Rambakan dagiti amin nga Israelita daytoy a fiesta.
48: No adda ganggannaet a makipagnaed kadakayo a mayat a mangrambak iti Paskua ni Yahweh, kugitenyo pay nga umuna dagiti lallaki iti familiana. Kalpasanna, mabalinna ti makipagrambak; maibilangto a kas Israelita. Ngem maiparit iti saan a kugit a mangan iti daytoy.
49: Agpaay daytoy nga alagaden iti nayanak nga Israelita ken iti ganggannaet a makipagnaed kadakayo.
50: Tinungpal dagiti amin nga Israelita ti imbilin ni Yahweh kada Moises ken Aaron.
51: Iti dayta nga aldaw, inruar ni Yahweh dagiti amin a puli dagiti Israelita idiay Egipto.