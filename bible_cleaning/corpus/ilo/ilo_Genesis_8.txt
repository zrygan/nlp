1: Saan a nalipatan ti Dios ni Noe ken dagiti amin nga animal a kaduana iti daong. Pinaganginna ket nangrugi a bimmassit ti danum.
2: Narikpan dagiti ubbog iti uneg ti daga ken dagiti ruangan ti danum iti tangatang. Nagsardeng ti tudo,
3: ket nain-inut a nagimbaas ti danum iti unos ti 150 nga aldaw.
4: Iti maika-17 nga aldaw iti maikapito a bulan, naisadsad ti daong iti kabambantayan ti Ararat.
5: Nagtuloy a bimmaba ti danum ket iti umuna nga aldaw ti maika-10 a bulan, nagparang ti tuktok dagiti bantay.
6: Kalpasan ti 40 nga aldaw, nangilukat ni Noe iti maysa a tawa ti daong
7: ket nangibulos iti wak. Saan a nagsubli ti wak ngem nagtayab a naglawlawlaw agingga iti awanen ti danum.
8: Kabayatanna, nangipatayab ni Noe iti kalapati tapno kitaenna no imbaasen ti danum.
9: Ngem gapu ta natinep pay laeng ti daga, awan ti nasarakan ti kalapati a pagdissoanna. Nagsubli iti daong ket tiniliw ni Noe sana insubli iti uneg.
10: Pinalabas ni Noe ti pito nga aldaw sana manen imbulos ti kalapati.
11: Iti sumipnget, nagsubli kenkuana ti kalapati. Adda nalangto a bulong ti olibo iti sippit ti kalapati. Daytoy ti nakaammoan ni Noe a bimmaban ti danum.
12: Pinalabasna manen ti pito nga aldaw sana impatayab ti kalapati. Saanen a nagsubli ti tumatayab.
13: Agtawen idin ni Noe iti 601. Iti umuna nga aldaw ti umuna a bulan, inikkat ni Noe ti atep ti daong, inwarasna ti panagkitana ket nakitana nga agmagmagan ti daga.
14: Iti maika-27 nga aldaw ti maikadua a bulan, namagaanen a namimpinsan ti daga.
15: Kinuna ti Dios ken ni Noe,
16: Rummuarkayon nga agassawa agraman dagiti annakmo ken dagiti assawada.
17: Paruarem met dagiti amin a tumatayab ken animal; bay-am nga umaduda tapno agwarasda iti rabaw ti daga.
18: Rimmuar ngarud iti daong ni Noe, ti asawana, dagiti annakda ken dagiti assawada.
19: Rimmuar met dagiti amin nga animal ken tumatayab. Nagrupo-grupoda segun ti klaseda.
20: Nangbangon ni Noe iti altar a maipaay ken ni Yahweh. Nangala iti saggaysa kadagiti maibilang a nadalus nga animal ken tumatayab sana pinuoran dagitoy iti altar a kas daton.
21: Nalang-ab ni Yahweh ti nabanglo nga ayamuom ti sakrifisio ket kinunana iti nakemna, Pulos a diakton ilunod ti daga gapu iti aramid ti tao. Ammok a dakes ti panunotna manipud kinaubingna. Diakton dadaelen ti aniaman nga adda biagna a kas iti inaramidko.
22: No la ket adda ti lubong,
: addanto latta tiempo ti panagmula ken tiempo ti panagapit;
: addanto latta panawen ti lam-ek ken panawen ti pudot,
: panawen ti kalgaw ken panawen ti tudtudo.
: Addanto latta aldaw ken rabii.