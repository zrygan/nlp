Adda pay sabali a panagbisin a dimteng iti daga malaksid daydi immuna idi panawen ni Abraham. Nakadanon ni Isaac idiay Gerar a sakup ni Abimelec, nga ari dagiti Filisteo.
Sakbay daytoy, nagparang ni Yahweh ken ni Isaac ket kinunana kenkuana, Dika mapan idiay Egipto. Agyanka iti daga nga imbagak a pagyanam.
Agnaedka ditoy ket addaakto kenka. Bendisionankanto. Itedkonto amin daytoy a daga kenka ken kadagiti kaputotam, kas inkarik ken ni tatangmo nga Abraham.
Paraburankanto iti adu a kaputotan a kas iti kaadu dagiti bituen ket itedkonto kadakuada amin daytoy a daga. Dawatento dagiti amin a nasion ditoy lubong a bendisionak ida kas iti panangbendisionko kadagiti kaputotam.
Bendisionanka gapu ken ni Abraham, ta nagtulnog kaniak ket tinungpalna amin a bilinko.
Nagnaed ngarud ni Isaac idiay Gerar.
No damagen idi dagiti lallaki a taga-sadiay ti maipapan iti asawana, ibagana a kabsatna ni Rebecca. Mabuteng ngamin a mangibaga nga asawana amangan no patayenda ket alaenda ni Rebecca a nakapimpintas a babai.
Nabayag a nagtaeng ni Isaac sadiay. Iti maysa nga aldaw, timman-aw ni Abimelec ket nakitana nga aglinlinnailo da Isaac ken Rebecca.
Pinaayaban ni Abimelec ni Isaac ket kinunana, Asawam met gayam! Apay nga imbagam a kabsatmo?
Insungbat ni Isaac, Mabutengak amangan no mapapatayak no ibagak nga asawak.
Kitaem ti inaramidmo, kinuna ti ari. No adda maysa kadagiti buyotko ti nanggaraw kenkuana, insarsaraknakami iti pagbasolan.
Ket binallaagan ni Abimelec dagiti tattaona: Mapapatay ti siasinoman a mangdangran kadagitoy nga agassawa.
Nagtalon ni Isaac iti dayta a daga. Iti dayta a tawen, nakaapit iti maminggasut a kaadu ti immulana, gapu ta binendisionan ni Yahweh.
Rimmang-ay a rimmang-ay ti panagbiagna agingga a nagbalin a nakabakbaknang.
Inapalan dagiti Filisteo ta adu ti tagabu ken arbanna a karnero ken baka.
Iti kasta, ginaburan dagiti Filisteo dagiti amin a bubon a kinali dagiti adipen ni Abraham a tatangna idi sibibiag pay.
Kinuna ni Abimelec ken ni Isaac, Panawam ti pagilianmi. Nagbalinkan a nabilbileg ngem dakami.
Pimmanaw ngarud ni Isaac. Nagkampo iti Tanap ti Gerar ket ditoy ti nagnaedanna iti nabayag bassit a tiempo.
Pinakalina manen dagiti bubon a ginaburan dagiti Filisteo kalpasan ti ipapatay ni Abraham. Pinanagananna dagiti bubon iti kas iti impanagan idi ni tatangna a nangkali kadagitoy idi panawenna.
Idi agkalkali dagiti adipen ni Isaac iti tanap, nakasarakda iti ubbog ti danum.
Nagsusuppiat dagiti agpaspastor a taga-Gerar ken dagiti tattao ni Isaac. Imbaga ngamin dagiti taga-sadiay a kukuada ti ubbog. Ket pinanaganan ni Isaac ti bubon iti Esek.
Nagkali dagiti adipen ni Isaac iti sabali a bubon. Gapu ta rimsua manen ti riri, pinanaganan ni Isaac iti Sitnah.
Pimmanaw sadiay ket nagkali iti sabali a bubon. Gapu ta awan ti riri a timmaud, pinanagananna iti Rehobot. Kinunana, Ita, inikkannatayo ti Apo iti wayawaya nga agnaed iti daga. Rumang-aytayo ditoy.
Pimmanaw ni Isaac ket napan idiay Beerseba.
Iti dayta a rabii, nagparang ni Yahweh kenkuana ket kinunana, Siak ti Dios ni Abraham a tatangmo. Dika agbuteng; addaak kenka. Bendisionanka ket paraburanka iti adu a kaputotan gapu iti karik ken ni adipenko nga Abraham.
Nangbangon ni Isaac iti altar ket nagdaydayaw ken ni Yahweh. Sadiay ti nagkampoanna ket nagkali dagiti adipenna iti sabali a bubon.
Dimteng ni Abimelec a kaduana ni Ahuzzat a mamalbalakad kenkuana, ken ni Ficol a pangulo ti armadana. Naggapuda idiay Gerar ket makisaoda ken ni Isaac.
Kinunana, Apay nga immaykayo idinto ta kagurguradak idi ket pinagtalawdak iti iliyo?
Insungbatda, Ammomi nga adda ti Dios kenka ket napanunotmi nga adda koma pagnunumoantayo. Kayatmi nga ikarim
a dinakamto dangran a kas iti dimi panangdangran kenka. Naimbagkami idi kenka ket saandaka nga inan-ano idi pumanawka. Ita, nalawag a binendisionannaka ti Apo .
Insaganaan ida ni Isaac iti maysa a padaya ket nagkakapangan ken nagiinumda.
Iti agsapa iti sumuno a bigat, nagsisinnapatada a tungpalen ti tunggal maysa ti karina. Kalpasanna, pinarubbuatan ida ni Isaac ket manipud idi agsisinada, nagbalindan nga aggagayyem.
Iti dayta nga aldaw, dimteng dagiti adipen ni Isaac ket impadamagda kenkuana a nakasarakda iti danum iti bubon a kinalida.
Pinanaganan ni Isaac ti bubon iti Seba. Kastoy ti pannakapanagan ti siudad iti Beerseba.
Idi 40 ti tawen ni Esau, nangasawa iti dua a babbai a Heteo: ni Judit nga anak ni Beeri ken ni Basemat nga anak ni Elon.
Kasta unay ti panangpaladingitda iti biag da Isaac ken Rebecca.