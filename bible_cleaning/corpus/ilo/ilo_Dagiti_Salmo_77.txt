1: Yikkisko ti umasug iti Dios,
: ipigsak ti umawag ket denggennak.
2: Agkararagak iti Apo
: iti tiempo ti pannakariribukko;
: agpatpatnag nga agkararagak a singangato dagiti imak
: ngem awan pannakaliwliwak.
3: Lagipek ti Dios ket agasugak;
: agammirisak ket maupayak.
4: Dina ipalubos a maalak ti turogko,
: kasta unay ti danagko ket diak makasao.
5: Mapanunotko dagiti naikupin a panawen;
: malagipko met dagiti limmabasen a tawen.
6: Agpatpatnag a nauneg dagiti pampanunotko;
: agpampanunotak ket saludsodek itoy nakemko
7: Kanayonto la ngatan a ti Apo laksidennak?
: Saanto ngata a mangaasi manen kaniak?
8: Limmammiis ngatan ti di agbalbaliw nga ayatna?
: Saanna ngatan a tungpalen ti karina?
9: Nagpatingga ngatan ti kinamanagparaburna?
: Pungtot kadin ti simmukat iti kinamanangngaasina?
10: Ket kinunak, Daytoy ti pagsakitan ti nakemko
: ti pannakabalin ti Dios, saanen a kas idi damo.
11: Dagiti aramidmo, O Apo , laglagipekto ida,
: wen, dagiti impakitam a milagro idi un-unana.
12: Lagipekto dagiti amin a gapuanam;
: utobekto dagiti aramidmo a naindaklan.
13: O Dios, nasantoan amin a gapuanam!
: Awan dios a kas kenka a naindaklan.
14: Sika ti Dios nga agaramid kadagiti milagro;
: impakitam kadagiti nasion ti bilegmo.
15: Babaen iti bilegmo, sinubbotmo dagiti bukodmo a tattao,
: dagiti kaputotan da Jacob ken Jose.
16: Nakitadaka dagiti danum, O Dios, ket nagbutengda;
: uray dagiti kaadalman a taaw nagpigergerda.
17: Imbuyat dagiti ulep ti tudo;
: naggurruod iti tangatang
: ket nagkimat iti agsasallupang.
18: Agallangogan ti uni ti gurruodmo,
: ket ti lubong malawagan kadagiti kimatmo;
: nagkintayeg ken nagpigerger ti daga.
19: Nagnaka iti baybay;
: ti adalem a taaw binallasiwmo,
: ngem saan a makita dagiti tugotmo.
20: Arigmo iti pastor a nangidalan kadagiti tattaom,
: babaen iti panangidaulo da Moises ken Aaron.